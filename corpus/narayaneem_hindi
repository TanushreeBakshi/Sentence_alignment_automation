
घनीभूत आनन्द और ज्ञान जिसका स्वरूप है जो उपमारहित है, काल और देश की अवधि से निर्मुक्त है, लाख-लाख वेद-वाक्यों द्वारा अस्पष्ट रूप से निर्भास्यमान है तथा दर्शन करने मात्र से जो साधकों के लिए महान पुरुषार्थ ( मोक्ष )- रूप हो जाता है- ऐसा जो ब्रह्म तत्त्व है, वह गुरुपवनपुर  - में साक्षात रूप से प्रकाशित हो रहा है। यह जनसमुदाय के लिए कितने सौभाग्य की बात है! ।।1।।


ऐसी दुर्लभ वस्तु भी सुलभ होकर जब हाथ में आ गयी हो, तब भी मनुष्य शरीर, वाणी और बुद्धि द्वारा जो अन्य किसी की सेवा करता है, यह स्पष्ट रूप से उसकी क्षुद्रता ही है। किंतु हम लोग तो समस्त पीड़ाओं के नाश के लिए अत्यंत निश्चल मन से सर्वस्वरूप इन गुरुपवनपुराधीश का ही आश्रय लेते हैं ।।2।।


रजोगुण और तमोगुण के मिश्रण से रहित होने के कारण जो शुद्ध सत्त्व है, उसी के उपादान द्वारा सात्त्विक भूतों तथा इंद्रियों सहित आपका स्वेच्छामय लीलाशरीर निर्मित हुआ है- ऐसे व्यास जी के वाक्य बारंबार पुराणों में सुने जाते हैं। आपका वह वपु निर्मल है अतएव निरावृत परमानन्द चिन्मय ब्रह्म उसके भीतर प्रविष्ट हो नितरां भासित होता है। श्रवण-मननादि-काल में अति मधुर लगने वाला अर्थात सकलेन्द्रियाह्लादक जो आपका सुग्राह्य श्रीविग्रह है, उसमें जो भक्ति संपन्न जन रमते- प्रेमलक्षणा भक्ति करते हैं, वे धन्य हैं ।।3।।

भूमन्! निस्सीम, परमानन्द-सुधास्वरूप, निष्कम्प (प्रशान्त) तथा नित्यपूर्ण आप निर्मल ब्रह्म सिन्धु में, जो अपने भीतर लीन, अनेक मुक्तावलियों (मुक्तात्माओं के समूह अथवा मुक्तामालाओं)- के कारण अत्यं सुभगतम (परम सौभाग्य संपन्न) है, उठती हुई उत्ताल तरंगों के समान परम निर्मल सत्त्व का उद्रेक बताया गया है, वह निर्मल सत्त्व ही जिनका श्रीविग्रह है, वे ही आप निष्कल (निरवयव अथवा अखण्ड) क्यों नहीं है। आपके विषय में जो सकल (कलायुक्त)- ऐसा कथन है वह आपकी कलाओं (अंशावतारों)- में ही संगत होता है।।4।।



अज! आप व्यापार रहित होते हुए भी जो निष्प्रयोजन माया प्रेरणात्मिका ईक्षण नामवाली क्रिया अंगीकार करते हैं, उसी कारण से द्विपरार्धावसान के समय आप में लय को प्राप्त हुई सत्-असत् रूप से अनिर्वचनीय किंवा असत्कल्पा भी माया ब्रह्म प्रलय की समाप्ति में पुनः प्रकट होती है। उस माया का जो कोई तिरोधानरहित शुद्ध सत्त्वमय अंश है, उसी को धारण करके आप अपनी महिमारूप वैभव से कुण्ठित न होने वाला वैकुण्ठरूप धारण करते हैं ।।5।।

मारुतागारनाथ! नूतन (सजल) जलधर तथा केराव के पुष्प समूह के सदृश जिसका अत्यंत मनोहर श्यामल वर्ण है, जो लावण्य का एकमात्र सार, सुकृती जनों के नेत्रों के लिए समस्त पुण्यों का अवतार , लक्ष्मी की निःशंक लीलास्थली, अमृत-निर्झर का समूह तथा ध्यानरत उपासकों के हृदय को आनन्द रस से सींचने वाला है, आपके उस शुद्ध सत्त्वमय श्रीविग्रह का मैं ध्यान करता हूँ ।।6।।



अजित! आपकी सृष्टि सम्बन्धिनी चेष्टा कष्टदायिनी है; क्योंकि यह लिंगशरीरधारी जीवों को अधिकतर जनन मरणरूप दुःख देने वाली है- मुझ मूढ़बुद्धि ने पहले ऐसा ही समझ रखा था; परंतु ऐसी बात नहीं है, इसका अनुभव मुझे अब हुआ है। अन्यथा यदि आप जीवों की तथा तद्भोग्य प्रपंच की रचना नहीं करते तो जीव किस प्रकार आपके इस परममाधुर्ययुक्त लीलाविग्रह को, जो चिदानन्दमृतद्रव से बाहर-भीतर व्याप्त है, नेत्रों से उसके दर्शन द्वारा और कानों से उसके कथा-श्रवण द्वारा पानकर हृदय में धारण करके परमानन्दामृत-सागर में रमण करते ।।7।।


हरे ! आप प्रणत अर्थात वन्दन भक्ति के द्वारा भजन करने वाले भक्तों के समक्ष निरंतर रहते हैं- सदा उनके निकटवर्ती बने रहते हैं तथा उन भक्तों के न माँगने पर भी उन्हें अनुकूल अर्थों एवं कामों का तरण करते रहते हैं। साथ ही उन सबको परमानन्दघनरूपा गति (सालोक्य-सामीप्य आदि मुक्ति) भी प्रदान करते हैं। इस प्रकार आप संपूर्ण जीव समूहों द्वारा प्राप्त करने योग्य तथा निस्सीम फल के दाता विलक्षण कल्पवृक्ष हैं। आपके होते हुए भी यह याचकसमूह व्यर्थ ही इन्द्र के उद्यान नन्दनवन में होने वाले उस क्षुद्र वृक्ष ( पारिजात ) की अभिलाषा करता है।।8।।



दूसरे ब्रह्मा आदि देवता करुणावश मोक्ष के अतिरिक्त अन्य वर देते हैं; परंतु आप विशेष करुणापरवश होकर अपने स्वरूपभूत मोक्ष को भी दे देते हैं। इसी प्रकार अन्य ब्रह्मादि देव ऐश्वर्य के कारण जगत में अपने से अतिरिक्त अन्य चराचर जीवों पर निग्रह-अनुग्रह करने में समर्थ हैं; परंतु आप तो आत्मस्वरूप ब्रह्मा के भी ईश्वर हैं। उत्तम भाग्यशाली जीव पद-पद पर मधुरता से परिपूर्ण आप ब्रह्म में अतिशय आनन्द का उपभोग करते हैं; परंतु आप तो स्वयं अपने आत्मा में ही रमण करने वाले हैं। इसलिए लोकोत्तर गुण समूहों के आश्रयभूत श्रीकृष्ण ! आपको नमस्कार है।।9।।

गुरुपवनपुर में निवास करने वाले मुर-संहारक! आपका ऐश्वर्य शंकर आदि ईश्वरों के भी अधिकार का नियामक है। आपका पराक्रम सबके पराक्रम को हरण करने वाले शंकर आदि के भी प्रभाव का संहारक है। आपका यश भी निर्मल तथा स्पृहारहित मुक्त पुरुषों द्वारा उपवर्णित है। लक्ष्मी सदा आपके अंग में निवास करती हैं। आप सर्वज्ञ हैं। किसी भी विषय में आपकी आसक्ति की बात नहीं सुनी जाती। इसलिए ‘भगवत्’ शब्द के मुख्य आश्रय आप ही हैं।।10।।


भगवद्रूप तथा भगवद्भक्ति का वर्णन 



जिसका किरीट अपनी प्रभा से सूर्य की भी स्पर्धा कर रहा है, जिसका भालप्रदेश ऊर्ध्वपुण्ड्र तिलक से उद्भासित हो रहा है, जिसके नेत्र करुणासिन्धु से परिपूर्ण हैं, प्रेमार्द्र होने के कारण जो मन्द मुस्कान से युक्त है, जिसकी नासिका परम मनोहर है, जिसके गण्डस्थल में दो लटकते हुए मकराकृति कुण्डल प्रतिबिम्बित हैं, कण्ठप्रदेश कौस्तुभमणि की प्रभा से जगमगा रहा है तथा जो वनमाला , हारसमूह और श्रीवत्स से उद्दीप्त हो रहा है, आपके उस रूप का मैं ध्यान करता हूँ।।1।।



जिसकी शोभायमान चारों भुजाएँ केयूर, अंगद , कंकण, बहुमूल्य हार तथा रत्ननिर्मित अँगूठियों से अलंकृत और गदा , शंख , चक्र एवं कमल धारण किये हुए हैं, जो सुवर्ण की करधनी के चिह्न से सुशोभित चमकीला पीताम्बर धारण करने वाली है, जिसके चरणों की द्युति निर्मल कमल के सदृश है तथा जो भक्तों की पीड़ा का छेदन करने वाली है, आपकी किसी ऐसी अनिर्वचनीय मूर्ति का मैं आश्रय ग्रहण करता हूँ ।।2।।



सर्वव्यापक विष्णो ! आपका रूप त्रिलोकी की महत्तम वस्तु से भी महनीय, मोहक से भी अत्यंत मोहक, शोभा की निधि से भी बढ़कर परम शोभायमान, अति माधुर्यसंपन्न वस्तु से भी अतिशय मधुर, लोकोत्तर सौंदर्यशाली से भी सुंदरतर और अद्भुत आश्चर्ययुक्त वस्तु से भी बढ़कर आश्चर्यजनक है, वह भुवन में किसकी उत्कण्ठा को नहीं बढ़ाता है? अर्थात् वह सबके लिए अत्यंत उत्सुकता या कौतूहल का जनक है।।3।।


अपनी महिमा से कभी च्युत न होने वाले विभो! आपके ऐसे अनुपम एवं माधुर्ययुक्त श्रीविग्रह को पाकर वह महालक्ष्मी देवी परमोत्सुक होने के कारण अपने भक्तों के समीप भी चिरकाल तक नहीं स्थित होती हैं- चंचल ही बनी रहती हैं। आपके रूप की रमणीयता के कारण आपके प्रति जो लक्ष्मी जी का सुस्थिर प्रेम है वही उनकी अचपलता है, उसी के बल से वे अन्यत्र स्थिर नहीं हो पातीं, जिसके कारण इस लक्ष्मी के लिए ‘यह चपता है’ ऐसी दुष्कीर्ति उद्भूत हुई है। यह कितने कष्ट की बात है! ।।4।।


लक्ष्मीपते! आपके लोकोत्तर सौंदर्य पर लुट जाने के कारण ही यह लक्ष्मी दूसरों के यहाँ स्थिर नहीं रह पाती है। इस विषय में मैं दूसरा प्रमाण भी बतलाता हूँ। (वह यह है कि) जो आपके ध्यान तथा गुणानुकीर्तन के आनन्द में आसक्त रहने वाले भक्तजन हैं, उनके यहाँ यह लक्ष्मी आप प्रेमास्पद के प्रस्ताव को आदर देती हुई स्थिर रूप से ही निवास करती है।।5।।

इस प्रकार जो मनोज्ञता रूप अभिनव अमृतद्रव की वर्षा करने वाला आपका रूप है, वह परम चिदानन्दमय रस का निलय है, आपकी चर्चा सुनने वालों के चित्त को हर लेने वाला है, तत्काल ही बुद्धि को प्रेरणा देकर उन्मत्त बना देता है- उसे आनन्द परवश कर देता है, शरीर को पुलकित करके उसे आनन्द की वृद्धि से उद्भूत हुए शीतल अश्रुप्रवाहों के द्वारा भलीभाँति सींच भी देता है।।6।।


रमावल्लभ! इस प्रकार भक्ति द्वारा अभिहित जो योग है वह कर्ममय तथा ज्ञानमय- इन दोनों योगों से अत्यंत उत्कृष्ट है, ऐसा व्यास-नारदादि योगीश्वरों ने पुराणों में वर्णन किया है। अतः एकमात्र सौंदर्य-रसस्वरूप आप में अतिशय प्रेमस्वरूपा भक्ति अनायास ही सभी पुरुषों द्वारा प्राप्त की जा सकती है।।7।।

निष्काम कर्मयोग नामक जो शास्त्रविहित स्वधर्म का अनुष्ठान है, वह दूरवर्ती कालान्तर में फल प्रदान करने वाला है तथा जो उपनिषत- संबंधी ज्ञान द्वारा प्रापणीय मोक्षरूप फल है, वह अव्यक्त होने के कारण चित्त के लिए किसी प्रकार भी प्राप्त होने योग्य नहीं है। इसलिए विभो! आपकी प्रेमलक्षणा भक्ति ही सदा अतिशय आस्वादनीय तथा श्रेष्ठ है।।8।।


अत्यंत परिश्रमसाध्य कर्मसमूहों का अनुष्ठान करने से जिनके राग-द्वेषादि मल नष्ट हो गये हैं ऐसे कुछ लोग ज्ञानमार्ग अथवा भक्ति मार्ग में अधिकार प्राप्त कर पाते हैं तथा अन्य कुछ लोग रागरहित हुए बिना वेदान्तमार्ग में परम कष्ट सहन करके आपके ब्रह्मस्वरूप की चिन्तना करते हैं। तत्पश्चात् अनेकों जन्मों के बाद उन्हें फल की सिद्धि होती है; परंतु हम भक्ति मार्गियों के लिए इससे क्या प्रयोजन है अर्थात कुछ भी नहीं ।।9।।

अयि विभो! जो आपके कथा रसरूपी अमृत द्रव में निरन्तर मज्जन करने से स्वयं सिद्ध होने वाली, अनायास ही निर्मल ब्रह्मज्ञान के मार्ग का विस्तार करने वाली तथा तुरंत ही सिद्धि प्रदान करने वाली है, आपकी वह भक्ति (कर्ममय तथा ज्ञानमय- इन दोनों योगों से) उत्कृष्ट हो रही है। अतः वातालयाधीश्वर! मेरे लिए आपके चरणकमलों में अनपायिनी प्रीतिरूपी रस से आर्द्र हुई वह भक्ति ही शीघ्र सिद्ध हो ।।10।।


भक्तस्वरूप-वर्णन तथा भक्ति-प्रार्थना 


वरद्! जो भक्त आपके नामों का उच्चस्वर से कीर्तन , स्वरूप का स्मरण तथा गुणानुवाद का परस्पर कथन करते हुए आनन्दातिशय-सागर में सदा निमग्न करते रहते हैं और विरक्त होकर विचरण करते हुए आप में ही रमण करते हैं, केवल उन्हीं भक्तों को मैं परम भाग्यशाली मानता हूँ; क्योकि समस्त ईप्सित पदार्थ उन्हें हस्तगत हो गये हैं ।।1।।

खेद है कि व्याधि आदि से संतप्त हुआ यह चित्त आपके चरण कमलों की सेवा के रस-सिन्धु में भी आसक्त नहीं हो रहा है। अतः विष्णो ! आप ही मुझ पर दया कीजिए। अब मैं आपके पादपद्मों के स्मरण का रसिक होकर आपके नामसमूहों का बारंबार कीर्तन करता हुआ किसी निर्जन स्थान में निवास करूँगा ।।2।।


अयि विष्णो ! यदि आपकी कृपा हो गयी तो देहधारियों के लिए क्या अलभ्य रह जाता है? अर्थात् उन्हें सब कुछ सुलभ हो जाता है। ऐसी दशा में मेरे कष्ट समूह की समूलोन्मूलनरूपा अवस्था की क्या बिसात है? इस लोक में आपके कौन-कौन ऐसे भक्त हैं जो निरन्तर शोक से रहित एवं जीवन्मुक्त हो अनासक्त भाव से रहते हुए सुख की उपलब्धि नहीं करते हैं? (अर्थात वे सभी सुख में निमग्न हैं) ।।3।।

ईश! आपके चरण कमलों के स्मरण से जो सारी आधि-व्याधि, पीड़ा के नष्ट हो जाने से रोगरहित हो गये हैं, जिनकी अपनी गति गूढ़ (अव्यक्त) है तथा जो संसार में प्रसिद्ध हैं, ऐसे नारद आदि मुनिश्रेष्ठ सतत प्रकाशमान परम सच्चिदानन्दमय अद्वैत रस के प्रवाह में निमग्न हो जगत में स्वच्छन्दतापूर्वक विचरते रहते हैं। इससे बढ़कर और क्या चाहिए? ।।4।।


आप में मेरी भक्ति बढ़ती रहे; वही मेरे संपूर्ण कष्ट समूहों का विनाश कर सकती है। इस विषय में लेशमात्र संदेह के लिए भी मेरे हृदय में स्थान नहीं है। यदि ऐसी बात नहीं हुई तो व्यास जी का कथन, आपका वचन और वेद-वाक्य-ये-सब-के-सब सड़कों पर बिकने वाले पुरुषों के वचनों के समान मिथ्या हो जायँगे ।।5।।

आपकी भक्ति तो प्रारंभ से ही परम मधुर- सुखरूपा है। वही यदि आपके गुणानुवाद-श्रवण-रस से कुछ और ऊँची भूमिका को प्राप्त हुई तब तो संपूर्ण परितापों का समूल विनाश कर देती है। फिर अंत में वह भक्त के हृदय में निर्मल ज्ञानोदय से संयुक्त अद्वितीय ब्रह्मानन्द प्रदान करती है। इससे बढ़कर और क्या वस्तु है, जिसके लिए किसी के सामने हाथ फैलाया जाय? ।।6।।


भगवान! मेरे बाह्याभ्यन्तर समस्त क्लेशों के विनाश करके आप ऐसा कर दें कि मेरे युगल चरण आपके क्षेत्र-तीर्थादि की यात्रा करने में, दोनों हाथ आपकी पूजन-क्रिया में, नेत्र आपकी मूर्ति के दर्शन में, घ्राणेन्द्रिय आपके पादपद्मों पर समर्पित हुई तुलसी की गंध के ग्रहण में और कान आपके मनोहर चरित के श्रवण में आनन्द लेने लगें।।7।।



प्रभो! परमनन्द एवं चिद्ज्ञानस्वरूप आपका वह रूप विपुल आधि-व्याधियों द्वारा बलपूर्वक चलायमान किये गये मेरे हृदय में इस प्रकार उदय हो जाय, जिससे पुलकांकितशरीर तथा अधिक मात्रा में हर्षजनित अश्रुजल बहाता हुआ मैं दुर्दमनीय पीड़ाओं द्वारा उत्पन्न किये गये उपद्रवों को भलीभाँति भूल जाऊँ।।8।।



श्रीगुरुवायुपुरनाथ! आपसे विमुख हुए नास्तिक भी जगत में सुखी देखे जाते हैं; परंतु मैं आपका स्नेही हूँ, फिर भी अधिक परिताप का अनुभव कर रहा हूँ। यह क्या बात है? वरदायक! कंसविनाशक! आपकी यह वैषम्यजनित दुष्कीर्ति न हो, इसके पहले ही आप मेरे रोगभार को भलीभाँति शान्त करते हुए शीघ्र ही मुझे अपने भक्तों में शिरोमणि बना दीजिए।।9।।

देव! आपकी करुणा के अभाव में अधिक प्रलाप करने से क्या लाभ? अर्थात कुछ नहीं। अतः वरद! जब तक आपकी करुणा का प्रादुर्भाव होगा तब तक मैं अनेक प्रकार के आर्तप्रलाप का परित्याग करके पहले निश्चय किए हुए आपके श्रीचरण में यथाशक्ति स्पष्ट रूप से नमस्कार, स्तुति और सेवा-पूजा करते हुए अपने दिन बिताऊँगा।।10।।



अष्टांगयोग तथा योगसिद्धि का वर्णन 


प्रभो! मुझे उतनी नीरोगता प्रदान कर दीजिए जितनी से मैं आपकी उपासना का अनुष्ठान कर सकूँ, क्योंकि यह निश्चित है कि यदि मैं नीरोग हो जाऊँ तो संपूर्णरूप से यम-नियमादि अष्टांगयोग के अनुष्ठान द्वारा शीघ्र ही आपकी प्रसन्नता प्राप्त कर लूँगा।।1।।

ब्रह्मचर्य की दृढ़ता आदि यमों तथा स्नान आदि नियमों के द्वारा पवित्र होकर आपके परायण हुए हम पद्मासन आदि सुखासनों को भी दृढ़ कर रहे हैं।।2।।

तदनन्तर अंदर प्रणव का निरंतर अनुचिन्तन करके तथा प्राणवायु का (पूरक-रेचक-कुम्भक द्वारा) संयमन करके निर्मल हुए हम इंद्रियों को उनके विषयों से हटाकर आपकी उपासना में तत्पर हो जाएंगे।।3।।


आपके अस्फुट श्रीविग्रह में प्रयत्नपूर्वक बारंबार बुद्धि को लगायेंगे। उससे भक्तिरूपी रस और हृदय की स्नेहार्द्रता को प्राप्त कर लेंगे। तत्पश्चात् हम आपके चरणों की चिंतना करने वाले हो जायेंगे।।4।।

जिसके पादादिकेशान्त अवयवभेद स्पष्ट रूप से प्रतीत हो रहे हैं ऐसे सौंदर्यशाली आपके श्रीविग्रह का चिरकाल तक धारणा-ध्यान के अभ्यास से अनायास ही मन में ध्यान होने लगता है। इस प्रकार हम ध्यानयोग के परायण होकर आपके भक्त हो जायेंगे।।5।।

अयि भगवन्! आपकी ऐसी कलामयी मूर्ति का ध्यान करने वालों तथा अभिव्यक्त हुई मधुरता से अपहृत हुए मन वालों के हृदय में सांद्रानन्दैकरस्वरूप आपका स्वरूपभूत ब्रह्म अवभासित होता है।।6।।


अयि विश्वनायक! उस ब्रह्म का समास्वादन- सम्यगनुभव ही जिसका स्वरूप है ऐसी स्थिति आपकी समाधि है। उस समाधि के आश्रित हुए हम उस स्थान से च्युत होने पर पुनः धारणा आदि का आरंभ करेंगे।।7।।

प्रभो! उपर्युक्त प्रकार से धारणा-ध्यान समाधि के अभ्यास द्वारा प्रचुर रूप से आविर्भूत हुए आपके स्वरूपपरब्रह्मानुभवजनित आनन्द से निर्वृत्त उत्सव वाले तथा जीवन्मुक्तों एवं भक्तसमूहों के शिरोमणि होकर हम शुकदेव नारद आदि की भाँति विचरण करेंगे।।8।।

अज ! आप में समाधि के दृढ़ हो जाने पर, चाहे कोई सद्योमुक्ति का अभिलाषी हो अथवा क्रममुक्ति का, ये दोनों ही प्रकार के साधक प्राणायाम के द्वारा वशीभूत हुए प्राणवायु को षट्चक्रों के सहारे सुषुम्णा नाड़ी द्वारा धीरे-धीरे ऊपर को ले जाते हैं।।9।।


तत्पश्चात् जो सद्योमुक्त्याग्रही साधक होता है, वह (प्राणवायु को भ्रूमध्य-आज्ञाचक्र में स्थापित कर) लिंगशरीर का भी परित्याग कर देता है और पुनः ब्रह्मस्वरूप आप में लीन हो जाता है। परंतु जो ऊर्ध्वलोक का अभिलाषी होता है, वह ब्रह्मरन्ध्र का भेदन करके इंद्रियों के साथ ही ऊपर को चला जाता है।।10।।

तदनन्तर अग्नि , वासर एवं शुक्लपक्ष के अभिमानी तथा उत्तरायण के अभिमानी देवता उस जीव को ज्योतिश्चक्र तक पहुँचा देते हैं। वहाँ वह आपके परायण होकर आनन्दपूर्वक ध्रुवपद को प्राप्त कर लेता है। (इसका क्रम यों है- पहले अग्निदेवता अग्निलोक के मार्ग से जीव को वासराभिमानी देवता के हाथ में पहुँचाते हैं, वह उत्तरायण के षण्मासाभिमानी देवता को, वह संवत्सराभिमानी देवता को, वह देवलोक मार्ग से ले जाकर वायुदेवता को, वह वायुलोक के मार्ग से सूर्यदेवता को, वह आदित्यलोक के मार्ग से ले जाकर चंद्र देवता को, वह चंद्रलोक के मार्ग से विद्युल्लोक को पहुँचाता है, तत्पश्चात् जीव ध्रुवलोक के उस पार पहुँच जाता है।) ।।11।।

तदनन्तर महर्लोक में सुखपूर्वक वास करता हुआ जीव जब शेष के मुख से निकली हुई अग्नि की ऊष्मा से संतप्त होने लगता है, तब वह आपके शरणागत होकर ब्रह्मपद अर्थात सत्यलोक को प्राप्त हो जाता है अथवा ऊष्मसंताप से पूर्व ही वह स्वेच्छानुसार वहाँ जा सकता है।।12।।




इस प्रकार सत्यलोक को प्राप्त हुआ जीव ब्रह्मलोक में अथवा आपके निवास स्थान विष्णुलोक में निवास करता हुआ प्राकृतप्रलय के समय मुक्ति को प्राप्त हो जाता है। अथवा स्वेच्छानुसार अपने-अपने योग बल से ब्रह्माण्ड कटाह का भेदन करके उसके द्वारा महाप्रलय के पूर्व ही मुक्त हो जाता है।।13।।

विभो! उस ब्रह्माण्ड के पृथ्वी , जल , अग्नि , वायु और आकाश- ये पञ्चतत्त्व तथा महत्तत्त्व और प्रकृति- ये सात आवरण हैं। इन आवरणों में उन-उन आवरणों के अनुरूप स्वरूप-ग्रहण द्वारा उनमें प्रवेश करके निरतिशय सुख का अनुभव करता हुआ जीव आपके अनावृत पद- ब्रह्मपद को प्राप्त कर लेता है।।14।।

जगत्पते! इस प्रकार की अर्चिरादि गति को प्राप्त हुए जीव का पुनरावर्तन नहीं होता। अतः सच्चिदानन्दस्वरूप श्रीगुरुवायुपुरनाथ! मैं भी आपके उत्कृष्ट गुणों का कीर्तन कर रहा हूँ, मेरी रक्षा कीजिए।।15।।



विराट पुरुष की उत्पत्ति का वर्णन 


भगवन! पहले प्राकृत प्रलय के समय स्थूल-सूक्ष्मस्वरूप यह शरीरादि कुछ भी नहीं था। त्रिगुणों की साम्यावस्था से कार्य के अवरुद्ध हो जाने पर माया भी आप में ही लीन हो गयी थी, जिससे न मृत्यु था न मोक्ष । यहाँ तक कि दिन- रात की स्थिति भी नहीं रह गयी थी। उस समय सच्चिदानन्द स्वरूप से केवल आप ही शेष थे।।1।।

विभो! जब आपकी स्वरूपानुसंधानस्वरूपा लीला में रति उत्पन्न होती है, उस समय काल , कर्म , गुण, जीवसमूह, अखिल विश्व-माया के ये सब कार्य चित्स्वरूप आप में अदृश्य हो जाते हैं। उस समय भी श्रुतियाँ कारण रूप से आप में स्थित हुए इन काल कर्मादि को सत्ताहीन नहीं बतलातीं। अन्यथा यदि इन्हें सत्ताहीन मान लिया जाय तो आकाश-कुसुम के समान क्या इनका पुनः प्रलय के अंत में उत्पन्न होना संभव हो सकेगा अर्थात नहीं।।2।।


इस प्रकार द्विपरार्ध काल के समाप्त होने पर जब आप में सृष्टि निर्माण की इच्छा उत्पन्न होती है, उस समय आपकी दृष्टि को प्राप्त कर माया स्वयं त्रैलोक्य रूप से विवर्तन करने के लिए क्षुब्ध हो उठती है। तब उस माया से ईश्वर की कालशक्ति, जीवों का सुकृत-दुष्कृत रूप अखिल अदृष्ट और स्वभाव भी प्रकट होकर तीनों गुणों का विकास करके उस माया की सहायता करने लगते हैं।।3।।

आप मायोपाधिक तथा अनुपहित स्वरूप द्वारा उपलक्षित हैं, ऐसे आपको वेदान्त ने सबका साक्षी बतलाया है। जीव भी आपके अतिरिक्त अन्य नहीं है। आप ही भेदों का आश्रय लेकर प्रतिबिम्ब रूप से उस माया में प्रविष्ट हुए हैं। तदनन्तर काल-कर्म-स्वभाव द्वारा संक्षुब्ध हुई तथा आप द्वारा प्रेरित स्वयं उस माया ने ही ऐसे बुद्धितत्त्व की रचना की है, जिसे महत्त्वत्त्व कहा जाता है।।4।।


इस प्रकार माया के कार्यों में यह महतत्त्व स्वयं त्रिगुणात्मक होने पर भी सत्त्वप्रधान है। यही इस जीव में ‘मैं निर्विकल्प-मनुष्यत्वादि विशेषणों से रहित हूँ’ इस प्रकार के ज्ञान का निष्पादन करने वाला है। विष्णो ! आपकी प्रेरणा से उसी महत्तत्त्व ने ऐसे अहंतत्त्व का निर्माण किया है जो इस जीव में ‘मैं सविकल्प हूँ’ ऐसे ज्ञान का उत्पादक, त्रिगुणों द्वारा परिपोषित तथा अतिशय तमःप्रधान है।।5।।

यों महत्तत्त्व से प्रादुर्भूत हुए उस अहंतत्त्व ने उत्पन्न होकर पुनः सत्त्व-रज-तम यों त्रिगुणक्रम से क्रमशः वैकारिक, तैजस, तामस स्वरूप धारण करके सत्त्वात्मक वैकारिक अंहतत्त्व के द्वारा दिक्, वायु देवता, सूर्य , वरुण और अश्विनी कुमार (जो क्रमशः श्रोत्र त्वक्, चक्षु, जिह्वा और घ्राण- इन ज्ञानेंद्रियों के अधिष्ठातृ देवता हैं) तथा अग्नि , इंद्र , भगवान विष्णु, मित्र और प्रजापति (जो क्रमशः वाक, पाणि, पाद, पायु और उपस्थ- इन कर्मेंन्द्रियों के अधिष्ठाता हैं) एवं चंद्र, ब्रह्मा , श्रीरुद्र और क्षेत्रज्ञ (जो मन, बुद्धि अहंकार, चित्त- इस अंतःकरण चतुष्टय के देवता हैं) आदि इंद्रियों के अधिष्ठातृ-देवताओं को उत्पन्न किया।।6।।


भूमान्! आपके ही बल से सात्त्विक अहंतत्त्व ने ही मन, बुद्धि और अहंकार से संयुक्त चित्त नामक वृत्ति से समन्वित अंतःकरण की रचना की। विभो! रजोगुण-प्रधान तैजस अहंकार से पञ्चज्ञानेन्द्रिय तथा पञ्चकर्मेंद्रिय- यों दस इंद्रियों का समुदाय उत्पन्न हुआ। मरुत्पुरपते! पुनः आपकी प्रेरणा से उसके तामस अंश से आकाश का तन्मात्रस्वरूप शब्द प्रकट हुआ।।7।।

विभो! उस शब्द से आकाश, आकाश से वायु-गुण स्पर्श, स्पर्श से वायु , वायु से तेजोगुण रूप, रूप से तेज से जल का गुण रस, रस से जल, जल से पृथ्वी-गुण गंध और गंध से पृथ्वी की रचना आपने ही की है। षडैश्वर्यसंपन्न माधव! यों पूर्व-पूर्व के सम्मेलन से उत्तरोत्तर आदि-आदि के धर्मों से समन्वित इस भूतसमूह को आपने ही तामस अहंकार से प्रकट किया है।।8।।


जब ये भूतगण, इंद्रियसमुदाय तथा उनके अधिष्ठातृ- देवता उत्पन्न होकर पृथक्-पृथक् ब्रह्माण्ड के निर्माण कार्य में समर्थ नहीं हुए, तब उन देवों ने नाना प्रकार के स्तोत्रों द्वारा आपकी स्तुति की। यों स्तुति किये जाने पर आपने उन तत्त्वों में प्रविष्ट होकर उनकी क्रियाशक्ति का उत्पादन किया और फिर उन्हें परस्पर संयुक्त करके इस हिरण्यमय ब्रह्माण्ड की रचना की।।9।।

वह अचेतन अण्ड जब सहस्रों वर्षों तक पूर्वरचित आवरण-जल में पड़ा रहा, तब आपने अपने अंश से उसमें प्रविष्ट होकर विभिन्न रूपों में उसे विभक्त करते हुए चौदह भुवनरूप विराट्संज्ञक शरीर का निर्माण किया। तत्पश्चात् आप हजारों हाथ-पैर-मस्तक आदि अवयवसमूहों से संयुक्त हो अखिल चराचर जीवस्वरूप में प्रकाशित हो रहे हैं। मरुत्पुराधिपः! वही आप सम्पूर्ण रोगों से मेरी रक्षा कीजिए।।10।।


विराट् शरीर जगत्स्वरूपत्व का वर्णन 

अद्भुत स्वरूप वाले देवाधिदेव ईश्वर ! उपर्युक्त प्रकार से चौदह भुवनों के रूप में प्रकट हुए आपके पादतल को पाताल , पाद के ऊर्ध्वभाग को रसातल और दोनों टखनों को महातल कहा गया है।।1।।

भगवान चक्रपाणे! आपकी दोनों पिंडलियाँ तलातल, दोनों घुटने सुतल, दोनों जाँघों का अधोभाग वितल और ऊर्ध्वभाग अतल, जघनभाग पृथ्वीतल, नाभि आकाश और वक्षःस्थल इंद्र का निवासभूत स्वर्ग है।।2।।


विश्वमूर्ते! आप विश्वात्मा का कण्ठदेश महर्लोक , मुख जनलोक, ललाट तपोलोक और सिर सत्यलोक है। भगवन! इस प्रकार जगत के आश्रित तथा अन्यान्य वक्ष्यमाण अवयवों द्वारा सम्पादित शरीर वाले आपको नमस्कार है।।3।।

जगत के कारणभूत ईश्वर ! वेद आपका ब्रह्मरंध्रपद है। केशव ! मेघ आपके केशसमूह, शोभाशाली भ्रूयुगल ब्रह्मा का गृह, ऊपर-नीचे की पलकें क्रमशः रात्रि और दिन तथा दोनों नेत्र सूर्य हैं।।4।।



भगवान ! अखिल विश्व की रचना आपका दृष्टिपात है। दिशाएँ आपके दोनों कान, दोनों अश्विनी कुमार दोनों नासिकाएँ, लोभ अधरोष्ठ, लज्जा उत्तरोष्ठ, तारागण दाँत और यमराज दाढ़ हैं।।5।।

ईश! आपकी लीलापूर्ण हँसी माया, श्वास वायु देवता , जिह्वा जल, वचन पक्षिसमूह, षड्ज आदि स्वरसमुदाय सिद्धगण, मुखछिद्र अग्नि , भुजाएँ देवगण तथा स्तनयुगल धर्मदेव हैं।।6।।


कमलनयन देव! इस रूप में अधर्म आपकी पीठ, चंद्रमा मन, अव्यक्त हृदय-कमल, समुद्रसमूह कुक्षि, प्रातः सायं की दोनों संध्याएँ वस्त्र, ये प्रजापति ब्रह्मलिंग तथा मित्रदेवता अण्ड-कोश हैं।।7।।

करुणासागर! आपका कटिभाग मृगसमूह है, आपके चरणों के नख हाथी , ऊँट और घोड़े आदि हैं, आपकी गति काल है तथा आपके मुखकमल, भुजाएँ, सुंदर ऊरुयुगल तथा दोनों चरण विप्रादि वर्णं के उत्पत्तिस्थान हैं। (अर्थात विप्रों का उत्पत्ति स्थान आपका मुख, क्षत्रियों का भुजाएँ, वैश्यों का ऊरुयुग्म और शूद्रों का चरण है)।।8।।


चक्रधर! यह संसारचक्र आपकी क्रियाएँ हैं, महान असुरों का समुदाय आपका वीर्य है, पर्वत आपके अस्थि समूह हैं, नदियों का समुदाय नाडियाँ हैं और वृक्ष रोएँ हैं। ईश! आपके ऐसे अनिर्वचनीय शरीर की जय हो।।9।।

गुरुवायुपुरनाथ! आपका ऐसा विराट् रूप साधन भक्ति के अधिकारी साधकों के षोडशोप चारपूर्वक पूजनरूप कर्म की समाप्ति के समय स्मरण (ध्यान) करने योग्य कहा जाता है। आप इस विराट् के अंतर्यामीरूप तथा शुद्ध सत्त्वमय स्वरूप वाले हैं, आपको नमस्कार है। आप मेरे रोगो का नाश कर दीजिए।।10।।


हिरण्यगर्भ की उत्पत्ति, तपश्चरण, वैकुण्ठस्वरूप , भगवत्स्वरूप साक्षात्कार तथा भगवदनुग्रह का वर्णन 


देव ! इस प्रकार आप पहले चौदह भुवनों के रूप में प्रकट हुए। तदनन्तर उस जगत के ऊपर सत्यलोक में स्वयं ही विधातारूप से आविर्भूत हुए, जिन्हें शास्त्रज्ञ लोग संपूर्ण त्रिलोकी के जीवस्वरूप हिरण्यगर्भ नाम से अभिहित करते हैं तथा जो प्रवृद्ध रजोगुण के विकार से बढ़ी हुई नाना भूतों की सिसृक्षा (सृष्टि-रचना की इच्छा)- में रस लेने लगे।।1।।

जगदीश्वर! वही ब्रह्मा जब चराचर जीवों की विविध सृष्टि रचना में दत्तचित्त होकर तद्विषयक ज्ञान की खोज करने लगे, परंतु उन्हें विश्व-सृष्टिविषयक ज्ञान का आभास नहीं प्राप्त हुआ, तब वे चिन्ताकुल होकर चुपचाप बैठ गये। उस समय आपने इन्हें तपस्या के लिए प्रेरित करते हुए ‘तप तप’ यों श्रोत्र को आनन्द देने वाली आकाशवाणी सुनायी।।2।।


उसे सुनकर ब्रह्मा यों विचार करने लगे कि ‘इस समय सारा जगन्मण्डल जल से आप्लावित है। ऐसी दशा में जिसने मुझसे ऐसी वाणी कही है, वह पुरुष कौन है? यों विचारकर वे सिर उठाकर चारों दिशाओं में देखने लगे, परंतु उन्हें जल के अतिरिक्त और कुछ दिखायी न दिया। तब वाक्यार्थ पर विचार करके उन्होंने एक सहस्र दिव्य वर्ष तक तपस्या की। इस प्रकार ब्रह्मा द्वारा आराधित होने पर आपने अपने निवासस्थान वैकुण्ठ का, जो सर्वप्रधान एवं अद्भुत है, उन्हें दर्शन कराया।।3।।’

वह वैकुण्ठलोक चौदहों भुवनों से बाहर सुशोभित तथा परमज्योति प्रकाशस्वरूप है, वहाँ माया कभी भी किसी प्रकार का विकार उत्पन्न नहीं कर पाती। इसी कारण शोक, क्रोध , मोह तथा मरण-भय आदि भाव वहाँ से दूर हो गये हैं। एवं घनीभूत आनन्द का प्रवाह वहाँ सदा बहता रहता है। विभो! ब्रह्मा को दिखाया गया आपका वह वैकुण्ठ नामक धाम सर्वोत्कृष्टरूप से वर्तमान है।।4।।


जिन्होंने भक्ति द्वारा वैसा उन्नत पद प्राप्त किया है, जिनके चार भुजाएँ हैं, इंद्रनीलमणि के सदृश जिनके शरीर की निर्मल श्यामल कान्ति है, जिनके अनेक विधि आभूषणों में जड़े हुए रत्नों की प्रभा से दिशाएँ उद्भासित होती रहती है, शोभायमान विमान जिनके गृह हैं, ऐसे दिव्य जन जिस लोक में प्रकाशित हो रहे हैं, समस्त पापों से रहित आपके उस वैकुण्ठरूप धाम की जय हो।।5।।

अनेकविध दिव्यांगनाएँ जिन्हें घेरे रहती हैं, जो अपनी विद्युल्लतासदृश एवं विश्व को उन्मत्त कर देने वाली कमनीय गात्रलता से दिगन्तराल को प्रदीप्त करने वाली हैं, ऐसी लक्ष्मी स्वयं जिस वैकुण्ठ लोक में एकमात्र आपके चरण कमलों की सुगन्ध की लालसा मन में लिए निवास करती देखी जाती हैं तथा जो आश्चर्यजनक दिव्य वैभव से संपन्न हैं, अपना वही परमपद मुझे भी प्राप्त कराइये।।6।।


विभो! इस प्रकार आपने जिसका दर्शन कराया, आपके उस निज परमधाम ( वैकुण्ठ )- में ब्रह्मा जी ने उस समय आपका वह दिव्य रूप देखा, जो रत्ननिर्मित सिंहासन पर आसीन था, करोड़ों चमकीले एवं शोभासंपन्न किरीट-कंकण आदि आभूषणों से जिसका अंग-अंग उद्दीप्त हो रहा था, जो श्रीवत्स के चिह्न से [1] सुशोभित था, धारण किये हुए कौस्तुभमणि की कान्ति से जिसकी आभा अरुण दीख रही थी तथा जो सबका कारण है। भगवन ! आपका वही रूप मेरे समक्ष भी प्रकाशित हो।।7।।


वह काले मेघ की नीलिमा तथा मटर के फूलों की सी कोमल कमनीय श्याम कान्ति के मण्डल से सम्पूर्ण दिङ्मण्डल को व्याप्त कर रहा था। उदार मन्द हास्य की झड़ी से मुखारविन्द पर प्रसन्नता खेल रही थी तथा सुंदर शंख , गदा , चक्र और कमल धारण करने से भुजाएँ अत्यंत शोभा संपन्न दिखायी देती थीं। प्रभो! आपका वह श्रीविग्रह, जिसने ब्रह्मा जी को निहाल कर दिया था, मेरे रोग का विनाश करे।।8।।


तदनन्तर कमलयोनि ब्रह्मा आपके उस रूप को देखकर किंकर्तव्यवमूढ़ हो गये। पुनः हर्षावेश के अधीन हो वे आपके पादपद्मों में दंड की भाँति गिर पड़े। फिर प्रसन्नतापूर्वक कृतार्थता का अनुभव करते हुए बोले- ‘विभो!’ आप मेरे मनोरथ को तो जानते ही हैं, आपके द्वैताद्वैतस्वरूप का बोध कराने वाला जो ज्ञान है, वह मुझे प्रदान कीजिए। भगवन ! इस प्रकार ब्रह्मा जी के सम्मुख प्रकट हुए आपका मैं भजन कर रहा हूँ।।9।।

भगवन्! आपके अरुणाभ चरणों में दण्डवत पड़े हुए ब्रह्मा को उठाकर उनके हाथ को हाथ में लेकर आपने उनसे कहा- ‘तुम्हारा ईप्सित ज्ञान तुम्हें प्राप्त हो जाएगा और सृष्टि करने से तुम्हें कर्मजनित बन्धन भी नहीं प्राप्त होगा।’ यों कहकर आपने उन्हें भलीभाँति संतुष्ट किया और स्वयं अन्तरात्मारूप से उनके हृदय में प्रविष्ट होकर उन्हें सृष्टि रचना के लिए सम्यक प्रकार से प्रेरणा प्रदान की। वही आप मेरे लिए आरोग्य का सम्पादन कीजिए।।10।।



प्रलयान्तर जगत् की सृष्टि का वर्णन 

भगवन! यों प्राकृत प्रलय के अंत में आदिम ब्राह्म-कल्प में पुनः जन्म ग्रहण करके ब्रह्मा जी ने आपसे ही ऋगादि वेदों का ज्ञान प्राप्त किया और पुनः पूर्वकल्प के अनुसार सृष्टि की रचना की।।1।।

उन ब्रह्मा का एक दिन एक सहस्र चतुर्युगी के परिमाण वाला होता है तथा उनकी रात्रि का भी परिमाण उतना ही है। इस प्रकार उन्होंने बहुत से दिन और रातें व्यतीत कीं; तदनन्तर वे स्व-रचित समस्त चराचर जगत के साथ अपने-आपको नारायण में विलीन करके जब निद्रा के वशीभूत हो जाते हैं, तब ब्रह्मा जी की उस रात्रि को नैमित्तिक प्रलय कहा जाता है।।2।।


जैसे हम लोग प्रतिदिन प्रातःकालिक कृत्यों का अनुष्ठान करते हैं, उसी प्रकार ब्रह्मा आपकी कृपा से प्रत्येक दिन के प्रारंभ में सृष्टि करते रहते हैं; जिनका जन्म ब्रह्म कल्प के पूर्व हुआ है तथा जिनकी आयु दो परार्ध के परिमाण की (अर्थात 31,10,40,00,00,00,000 मानव वर्षों की) है ऐसे ब्रह्माओं के लिए यह सृष्टि सोने के बाद जागरण के समान होती है।।3।।

भूमन्! वही ब्रह्मा इस समय अपनी आयु के अर्धभागरूप पचास वर्ष को, जो एक परार्ध कहलाता है, व्यतीत कर चुके हैं। अब मैं उस प्रथम परार्ध की अंतिम रात्रि तथा द्वितीय परार्ध के दिवसारम्भ में घटित होने वाली आपकी सृष्टि-प्रलय सम्बन्धिनी लीलाओं का वर्णन करता हूँ।।4।।


तदनन्तर दिन की समाप्ति के समय जब कमलयोनि ब्रह्मा को शयन करने की इच्छा हुई, तब वे आप नारायण में विलीन हो गये। फिर तो उनके साथ ही सारे लोक आपके उदर में समा गये। उस समय यह विश्व एकार्णव (केवल जल ) मात्र शेष रह गया।।5।।

इस प्रकार संपूर्ण भुवन के एकार्णव में विलीन हो जाने पर आनन्दघनानुभवस्वरूप आप अपने ही अंगभूत नागराज शेष पर शयन करने लगे। उस समय आपने अपने स्वरूप को योगनिद्रा के आवरण द्वारा सब ओर से आवृत्त कर लिया था।।6।।

उस समय प्रलय के आरंभ में जिनमें शक्तियों का समूह विलीन हो गया है तथा जो अखिल जीवों के विश्राम स्थान हैं, ऐसे आप कालनाम्नी शक्ति को ‘प्रलय के अवसान होने पर मुझे जगा देना’, यों आदेश देकर (उस कालशक्ति के साथ ही) सो गये।।7।।


विश्वनाथ! इस प्रकार आप द्वितीय परमेश्वर के एक सहस्र चतुर्युगी के समय तक शयन करते रहने पर कालशक्ति की निद्रा पहले भंग हुई। तब, कहते हैं, उसने आपको जगाया।।8।।

एकार्णव के मध्यम में शयन करने वाले भगवन ! जागने पर जब आपने समस्त लोकों को अपने में ही विलीन देखा, तब सूक्ष्म रूप से अपने अंदर ही स्थित इन लोकों की ओर दृष्टिपात किया।।9।।




अयि भगवन! तत्पश्चात् आपके नाभि-छिद्र से एक दिव्य कमल उद्भूत हुआ, जो अभी मुकुलित-अवस्था में ही था। वह आप में विलीन समस्त पदार्थ समूहों का मानो संक्षेप रूप (बीजभूत) था।।10।।


वह कमल का कुड्मल उस जलावृत प्रदेश में आपके शरीर से अंकुरित होकर जल के बाहर निकला। तत्पश्चात् उसने चतुर्दिक चमकते हुए अपने तेजःपुञ्ज से अंधकार का पूर्णतः विनाश कर दिया।।11।।


आपके योगलब से धारित वह कमल अत्यंत विचित्र था, उसके दल भलीभाँति विकसित हो रहे थे; उसी कमल पर पूर्वोक्त पद्मजन्मा ब्रह्म का आविर्भाव हुआ, जिन्हें संपूर्ण वेद-समूह का ज्ञान (आपकी कृपा से) स्वयं हो गया था।।12।।

परमात्मन्! इस प्रकार इस पाद्मकल्प में आपने पद्मयोनि ब्रह्मा को आविर्भूत किया था। विष्णो ! आपकी महिमा अनन्त है। गुरुवायुपुर के वासी भगवन ! मेरे रोग समूह का नाश कीजिए।।13।।

।।इति प्रलयजगत्सृष्ट्यो र्वर्णनमष्टमदशकं समाप्तम्।।


जगत की सृष्टि का वर्णन 

तदनन्तर वे कमलयोनि ब्रह्मा आपके नाभिकमल की कर्णिका पर स्थित होकर यह सोचने लगे कि ‘इस एकार्णव में यह कमल कहाँ प्रकट हो गया?’ परंतु उन्हें इसका तत्त्व ज्ञात नहीं हुआ। तब उस कमल के उत्पत्तिस्थान को देखने के कुतूहल से चारों दिशाओं में उनके मुख प्रकट हो गये। इस प्रकार वे चार मुखों से युक्त हो गये, जिनमें आठ नेत्रकमल विकसित हो रहे थे।।1।।

उन्हें उस महार्णव में केवल वह कमल ही कम्पित होता हुआ दीख रहा था, परंतु उसका अधिष्ठानभूत आपकी शरीर दृष्टिगोचर नहीं हो रहा था। तब वे यों चिन्ता करने लगे कि ‘इस महान कमल के उदर में यह अकेला मैं कौन हूँ और यह कमल कहाँ से प्रकट हो गया?’।।2।।


उनकी बुद्धि प्रौढ़ (ऊहापोह में निपुण) थी ही, अतः वे ‘इस मेरे निवासभूत कमल का कोई कारण अवश्य होगा।’ यों निश्चय करके योगबल सहित आत्मज्ञान के सहारे उस कमल नाल-के छिद्रमार्ग से नीचे उतरे। फिर भी आपका परम मनोहर श्रीविग्रह उनके दृष्टिपथ में नहीं आया।।3।।

तदनन्तर वे उस कमल के संपूर्ण नालछिद्र में क्रमशः विचरण करते हुए अन्वेषण करने लगे। इस तरह सौ दिव्य वर्षों तक प्रयास करने पर भी उन्हें कोई वस्तु दिखायी न पड़ी। तब वे लौटकर उस कमल-कर्णिका पर सुखपूर्वक आसीन हो गये। फिर तो उन्होंने बुद्धि को एकाग्र करके एकमात्र आपके अनुग्रह का ही आग्रही होकर समाधि बल का आश्रय लिया।।4।।


यों सैकड़ों दिव्य वर्षों तक सुदृढ़ समाधिबन्ध से जब उनका ज्ञान उल्लसित एवं निर्मल हो गया, तब उन पद्मजन्मा को अंतर्दृष्टि द्वारा आपका वह अद्भुत रूप दिखायी दिया, जिसका दर्शन पहले कभी नहीं हुआ था और जिसने शेषनाग के शरीर भाग को अपना आश्रय स्थान बना रखा था। उसे देखकर ब्रह्मा परम संतुष्ट हो गये।।5।।

मस्तक पर धारण किये हुए किरीट-मुकुट से उस रूप की अद्भुत शोभा हो रही थी; वह कंकण, मुक्ताहार तथा बाजूबंद से सुशोभित था, उसका कटिप्रदेश नाना प्रकार की मणियों द्वारा निर्मित करधनी से चमक रहा था, पीताम्बर उसका सुंदर परिधान था, कण्ठ प्रदेश कौस्तुभमणि से उद्भासित हो रहा था, उससे कलाय पुष्प के समान श्यामल प्रभा छिटक रही थी। अयि भगवन! ऐसे जिस श्रीविग्रह का आपने कमलयोनि ब्रह्मा को दर्शन कराया था, आपके उसी रूप का मैं ध्यान करता हूँ।।6।।


लक्ष्मीपते! ‘उपनिषद्-वाक्यसमूह आपके महान ऐश्वर्य का प्रतिपादन करते रहते हैं। हरे ! आपकी जय हो, जय हो। प्रभो! सौभाग्य से ही आप मेरे दृष्टिगोचर हुए हैं। अब शीघ्र ही मेरी बुद्धि को लोक निर्माण कार्य में समर्थ बना दीजिए। यों ब्रह्मा द्वारा जिनके गुणों की महिमा का वर्णन किया गया है, ऐसे आप मेरी रक्षा कीजिए।।7।।’

(तदनन्तर) ‘ब्रह्मन्! त्रिलोकी की रचना में कभी क्षीण न होने वाली दक्षता प्राप्त करो, मेरा अनुग्रह लो और पुनः तप करो। साथ ही, तुम्हें मेरे प्रति सब कुछ सिद्ध करने वाली तीव्रतम भक्ति प्राप्त हो’- ऐसी बात कहकर आपने ब्रह्मा के चित्त को हर्षविभोर कर दिया।।8।।



तत्पश्चात् ब्रह्मा ने एक सौ दिव्य वर्षों तक तपस्या की, जिससे उन्हें पहले से अधिक तपोबल तथा बुद्धिबल की प्राप्ति हुई। तब उस एकार्णव के जल में अपने अधिष्ठानभूत कमल को उत्कट वायु द्वारा कम्पित होते देखकर उन्होंने उस वायु तथा जल को पी लिया; क्योंकि उस समय आपका बल पाकर उनकी शक्ति बहुत बढ़ी-चढ़ी थी।।9।।

पुनः वे आपकी कृपा से ही उस कमल के द्वारा भूः-भुवः-स्वः- स्वरूप त्रिलोकी की कल्पना करके प्रजा के निर्माण कार्य में प्रवृत्त हो गये। गुरुवायुपुराधीश्वर! आप वैसी कृपा से परिपूर्ण हैं, अतः अपने महती दया से आर्द्र दृष्टिपातों द्वारा शीघ्र ही मेरी रक्षा कीजिए।।10।।


सृष्टि-भेद-वर्णन 

वैकुण्ठ ! तदनन्तर आपकी कृपा से जिनका बल बढ़ा हुआ था, वे पद्मजन्मा ब्रह्मा जीव-शरीरों की रचना करने लगे। उन्होंने वृक्ष आदि स्थावरों, तिर्यग्योनि वालों की विभिन्न जातियों, मनुष्य-समुदायों तथा अनेक विधि देवों की रचना की।।1।।

तत्पश्चात् उन्होंने मिथ्याग्रह ( आत्मा से भिन्न प्रपञ्च के अस्तित्व की प्रतीति), अस्मिमति (अस्मिता-शरीरादि में अहंताभिमान), राग (आसक्ति), विकोप (धनादि के अपहरण करने वाले पर क्रोध ) तथा भीति (उपभोग्य पदार्थों के व्यय-नाश-जनित भय)- यों पाँच प्रकार की अज्ञानवृत्ति का निर्माण किया; तदनन्तर प्रभूत तामस पदार्थों की रचना से उनका मन खिन्न हो गया। तब वे आत्मशुद्धि के लिए आपके चरणों का ध्यान करने लगे।।2।।


(आपके चरण-स्मरण से जब उनका मन शुद्ध हो गया) तब उन्होंने पुनः सनक , सनन्दन , सनातन और सनत्कुमार को अपने मन से उत्पन्न किया। तत्पश्चात् जब ब्रह्मा ने उन्हें सृष्टि कार्य में नियुक्त होने के लिए प्रेरित किया, तब उन सबने उनके उस आदेशरूप वचन को अंगीकार नहीं किया; क्योंकि वे तो आपके पादपद्मों की भक्ति के ही रसिक थे।।3।।

इस प्रकार जब ब्रह्मा (आज्ञा-भंग होने से) उत्पन्न हुए अपने प्रबल कोप का निग्रह कर रहे थे उसी समय उनके भ्रूमध्य से मृड देवता ने जन्म लिया, जो आपके ही एक अंश हैं। कहते हैं- जन्म लेते ही वे ‘हा विरिञ्च! मेरा नामकरण तथा स्थान-निर्धारण करो’ यों कहकर रोने लगे, इसी कारण इनका नाम ‘ रुद्र’ हुआ।।4।।


तब आपसे प्रेरित होकर ब्रह्मा ने विभिन्न रूपधारी एकादशनाम [1] वाले रुद्रों का विधान किया और फिर उन्हें एकादश [2] प्यारी पत्नियाँ देकर उतने ही (एकादश [3] ) स्थान भी प्रदान किये। तत्पश्चात् उनको आदरपूर्वक प्रजा की रचना के लिए नियुक्त किया।।5।।

उस समय रुद्र द्वारा उत्पन्न किये गये भयावनी आकृति वाले रुद्र समूहों से त्रिलोकी की व्याप्त होने लगी, जिससे ब्रह्मा का मन भयभीत हो गया। तब आपकी प्रेरणा से ब्रह्मा ने रुद्र से यों कहा- ‘बस, बस, तुम ऐसी प्रजा की सृष्टि मत करो; बल्कि लोकहित के लिए तपस्या में लग जाओ’ ।।6।।


भगवन! तदनन्तर सृष्टि रचना के प्रेमी उन ब्रह्मा के विभिन्न अंगों से मरीचि , अत्रि , अंगिरा , क्रतु मुनि , पुलह , पुलस्त्य , भृगु , वसिष्ठ , दक्ष और आपके चरणों के दास श्रीनारद उत्पन्न हुए।।7।।

तत्पश्चात् ब्रह्मा ने धर्म आदि की तथा प्रजापति कर्दम की सृष्टि की फिर सरस्वती की रचना करके वे काम के वशीभूत हो गये। तब आपके द्वारा प्रेरित सनकादि एवं दक्षादि अपने पुत्रों के समझाने से वे अज्ञान का परित्याग करके उस काम से निवृत्त हो गये।।8।।


उन चतुर्मुख ब्रह्मा ने अपने चारों मुखों से वेदों , पुराणसमूहों तथा समस्त विद्याओं को प्रकट कर अपने मरीचि आदि पुत्रों में स्थापित कर दिया। फिर भी जब उन्हें प्रजा की वृद्धि होती नहीं दीख पड़ी, तब उन्होंने आपके चरण कमलों का आश्रय लिया।।9।।

तदनन्तर प्रजावृद्धि के उपाय को जानकर ब्रह्मा अपने शरीर को दो भागों में विभक्त करके एक भाग से मनु तथा दूसरे से उनकी पत्नी शतरूपा के रूप में स्त्री-पुरुषभाव को प्राप्त हो गये। गुरुवायुपुराधीश गोविन्द । यों उन मनु-शतरूपा द्वारा मनुष्य-कुल की वृद्धि करते हुए आप मेरे रोगों का नाश कीजिए।।10।।

।।इति सृष्टिभेदवर्णनं दशमदशकं समाप्तम्।।


सनकादिका वैकुण्ठ में प्रवेश, जय-विजय को शाप तथा हिरण्यकशिपु और हिरण्याक्ष की उत्पत्ति 

मारुतमन्दिरेश! यों क्रमशः सृष्टि की वृद्धि होने पर वे दिव्य सनकादि किसी समय आपका दर्शन करने के लिए विकुण्ठलोक में पहुँचे।।1।।

आपका निवासभूत वह विकुण्ठलोक परम मनोहर कैवल्यरूप काननों तथा अनेकों बावलियों एवं रत्ननिर्मित भवनों से युक्त होने के कारण अनुपम था, उसकी कक्षाओं को पार करते हुए वे मुनीश्वर आपकी सातवीं कक्षा के द्वार पर जा पहुँचे।।2।।

भवद्दिदृक्षून् भवनं विविक्षून् द्वा:स्थौ जयस्तान् विजयोऽप्यरुन्धाम्। 
उनके मन में आपके दर्शन की उत्कट अभिलाषा थी, अतः वे आपके भवन में प्रवेश करना चाहते थे। उसी समय जय-विजय नामक द्वारपालों ने उन्हें रोक दिया। तब उनके हृदय में क्रोध उत्पन्न हो गया। भूमन्! यह सब आपकी प्रेरणा से ही घटित हुआ।।3।।


तदनन्तर वे द्वारपालों को शाप देते हुए बोले- ‘तुम लोगों की चेष्टा वैकुण्ठलोक के लिए अनुचित है तथा तुम्हारा स्वभाव बड़ा क्रूर है, अतः तुम दोनों आसुरी योनि को प्राप्त हो जाओ।’ इस प्रकार शापित हुए आपके दोनों किंकर जय-विजय ‘हमें भगवत्स्मृति होती रहे’ यों प्रार्थना करते हुए उन मुनियों के चरणों पर गिर पड़े।।4।।

कमलनयन! उस अवसर पर जब आपको उपर्युक्त घटना ज्ञात हुई तब आप तुरंत ही लक्ष्मी के साथ भवन से बाहर निकले और अपनी मनोहर मूर्ति का दर्शन देकर उन मुनियों को आनन्दित किया। उस समय आपने अपनी सुंदर भुजा को गरुड़ के कंधे पर स्थापित कर रखा था।।5।।

तदनन्तर आप स्तुति करने वाले उन मुनीश्वरों को मधुर वाणी द्वारा प्रसन्न करके अपने अनन्यशरण उन दोनों पार्षदों से कृपा-परवश हो यों बोले- ‘तुम दोनों तीन जन्मों में क्रोधजनित एकाग्रता द्वारा पुनः मेरे समीप आ जाओगे’।।6।।



तदनन्तर वे ही आपके दोनों पार्षद जय-विजय कश्यप द्वारा दिति के गर्भ से दो असुरवीर ( हिरण्यकशिपु और हिरण्याक्ष ) होकर उत्पन्न हुए। वे दोनों जुड़वाँ पैदा हुए थे तथा संध्या-काल में गर्भाधान होने के कारण वे इतने क्रूरकर्मा थे मानो लोक के लिए दो अन्य यमराज ही हों।।7।।

कहते हैं- उनमें से एक (ज्येष्ठ) हिरण्यकशिपु तथा दूसरा (अनुज) हिरण्याक्ष नाम से प्रसिद्ध हुआ। अपने आसुर स्वभाव के कारण वे दोनों परमार्थ ज्ञान से भ्रष्ट हो गये थे, अतः वे संपूर्ण लोक को, जिसके रक्षक आप ही हैं, क्रोधवश पीड़ित करने लगे।।8।।


उन दोनों में महान असुरश्रेष्ठ हिरण्याक्ष त्रिलोकी में युद्ध के लिए घूमता फिरा; परंतु जब उसे अपने अनुकूल शत्रु नहीं प्राप्त हुआ, तब वह आपकी प्रिया पृथ्वी को प्रलयार्णव में निमज्जित करके गदा लेकर गर्व से दहाड़ता हुआ घूमने लगा।।9।।

तदनन्तर वरुण के मुख से आपको अपने सदृश बली सुनकर वह आपको खोजता हुआ भ्रमण करने लगा। परंतु कृपानिधि आप तो अपने भक्तों द्वारा ही देखे जा सकते हैं। अतः वायुपुराधीश्वर! आप मेरे रोगों का विनाश कीजिए।।10।।

।।इति हिरण्यकशिपूत्पत्ति वर्णनमेकादशदशकं समाप्तम्।।


वराहावतार और भूमि के उद्धार का वर्णन 

तदनन्तर प्रजोत्पादन में तत्पर स्वायम्भुव मनु असमय में ही पृथ्वी को प्रलयार्णव में निमग्न देखकर मुनिजनों के साथ सत्यलोक में स्थित ब्रह्मा की शरण में गये। उस समय आपके चरणकमल की उपासना से ब्रह्मा का मन संतुष्ट था।।1।।

( मनु बोले-) कमलोद्भव! बड़े कष्ट की बात है, मेरे प्रजा की सृष्टि प्रारंभ करते ही पृथ्वी प्रलय-जल में निमग्न हो गयी, अतः अब आप जीवों के लिए स्थान की कल्पना कीजिए। कमलनयन! मनु द्वारा यों कहे जाने पर वे स्वयम्भू ब्रह्मा आपके चरणयुगल का ध्यान करने लगे।।2।।


( ब्रह्मा फिर बोले-) ‘विभो! महान आश्चर्य एवं दुःख है, सृष्टि के आदि में मैंने सारा जल पी लिया था; परंतु यदि आज भी पृथ्वी डूब रही है तो मैं क्या करूँ?’ यों कहते हुए आपके चरण-युगल के शरणागत ब्रह्मा के नासापुट से वराह के शिशुरूप में आप प्रकट गये।।3।।

पहले आप अंगुष्ठमात्र परिमाण वाला शरीर ग्रहण कर उत्पन्न हुए, तत्पश्चात् पुनः बढ़कर हाथी के समान हो गये। इस प्रकार बढ़कर ऊँचे मेघ मार्ग में पहुँचे हुए आपको देखकर अपने ( मरीचि आदि) पुत्रों सहित ब्रह्मा विस्मय-विभोर हो गये।।4।।


उस समय ‘यह अचिन्त्य प्रभावशाली सूकर, जो मेरे नासापुट से उत्पन्न हुआ है, कौन है? यह अजेय भगवान विष्णु की माया तो नहीं है?’ कहते हैं, ब्रह्मा के यों विचार-विमर्श करते ही आपका शरीर तुरंत पर्वत सदृश हो गया तथा आपने अत्यंत भयंकर गर्जना की।।5।।

आपके उस गर्जन शब्द को सुनकर जनलोक , तपोलोक , तथा सत्यलोक निवासी मुनिगण आपकी स्तुति करने लगे। उस स्तवन से आपका चित्त प्रसन्न हो गया। फिर तो आप पूर्वापेक्षा विशाल शरीर धारण करके गरजते हुए उस पलयाब्धि के जल में उतर पड़े।।6।।


उस समय आपके शरीर के कृष्ण लोहित रंग के रोएँ ऊपर उठकर कुछ-कुछ हिल रहे थे, भयंकर नासिका (थूथुन) अधोमुख हो गयी थी और पूँछ ऊपर को उठ रही थी। जिससे अनायास ही बादलों के टुकड़े-टुकड़े हो गये थे। तब आप अपने परिघूर्णमान नेत्रों द्वारा उन स्तवन करने वाले मुनियों को शीतलता (आनन्द) प्रदान करते हुए उस जल में विहार करने लगे।।7।।

तदनन्तर जो ग्राह-समूह से व्याप्त था, जिसमें तिमिलिंगल नामक महामत्स्यों का समुदाय इधर-उधर भ्रमण कर रहा था तथा ( जल के क्षुब्ध होने के कारण) जिसकी तरंगमालाएँ मटमैली हो गयी थीं, उस जल के भीतर घुसकर आप अपने भयंकर निनाद से रसातल में स्थित जीवों को सर्वथा कम्पित करते हुए पृथ्वी की खोज करने लगे।।8।।


विभो! तत्पश्चात् असुराधम हिरण्याक्ष द्वारा रसातल में रखी हुई पृथ्वी को देखकर मायावराहवपुधारी आपने आक्रमण करने वाले नीच राक्षसों की अवहेलना करके शीघ्र ही उस वसुधा को अपनी दाढ़ों के अग्रभाग पर लीलापूर्वक धारण कर लिया।।9।।

यों वसुधा का उद्धार करके अत्यंत क्षुब्ध भयंकर जल वाले उस प्रलयसमुद्र से बाहर निकलते समय आपकी वैसी ही शोभा हो रही थी, जैसी गढ़ैयों में मोथा की जड़ खोदते समय दाढ़ों के अग्रभाग के मुस्तांकुर से चिह्नित होने के कारण अन्य साधारण सूकर की होती है। उस समय आपका शरीर अधिक स्थूल हो गया था। क्रीड़ार्थ सूकर का शरीर धारण करने वाले ईश्वर ! आप इस रोग से मेरी रक्षा कीजिए।।10।।

।।इति वराहावतारवर्णनं द्वादशदशकं समाप्तम्।।


हिरण्याक्ष का युद्ध, उसका वध तथा यज्ञ वराह की स्तुति 

वरद! भूमिका उद्धार करते समय जब हिरण्याक्ष अपनी जंघा के बराबर जल वाले प्रलय-पयोधि में आपके अन्वेषण में तत्पर होकर विचर रहा था, तब कपट करने में निपुण बुद्धि वाले आपके भक्त नारदमुनि उसके निकट जाकर आपके भी बल की निन्दा करके उस दानव की प्रशंसा करते हुए नम्रतापूर्वक बोले-।।1।।

‘सामर्थ्यशाली दानवराज! वह मायावी (वराहरूपधारी) विष्णु आपकी ( ब्रह्मा के पास से अपहरण करके लायी हुई) वसुधा को चुराये लिये जा रहा है। कष्ट है! कष्ट है! यह क्या बात है?’ इस प्रकार नारद द्वारा प्रोत्साहित किए जाने पर उसने सिंहगर्जना करके ‘वह कहाँ है? वह कहाँ है?’ यों पूछा। तब मुनि नारद ने जिसे आपका मार्ग बतलाया था वह हिरण्याक्ष धरणी को धारण करके जल से निकलते हुए आपके पास जा पहुँचा।।2।।


भगवान ! आपको देखते ही जब वह ‘अहो! यह तो एक जंगली सूकर है’ यों हँसता हुआ बहुत सी कटूक्तियों द्वारा आपको कष्ट पहुँचाने लगा तब आपने भी उस दितिपुत्र की अवज्ञा करके अपने दंष्ट्राग्रभाग पर स्थित भूमि को भयचकित देखकर उसे अपनी अप्रमेय महिमा से प्रलय पयोधि के जल पर स्थापित कर दिया और स्वयं बलपूर्वक युद्ध करने के लिए उद्यत हो गये।।3।।

उस दैत्य के हाथ में गदा सुशोभित थी, अतः आपने भी अपनी गदा लेकर उसे ऊँचा उठाया और युद्ध-क्रीड़ा प्रारंभ हो गयी। उस समय गदा के घात-प्रतिघात से उत्पन्न ‘घट-घट’ शब्द से आकाश गूँज रहा था। आपकी रण-लीला देखने की उत्सुकता से सुर-समाज भी वहाँ आ पहुँचा। तब ब्रह्मा ने ‘संध्या-काल उपस्थित होने के पूर्व ही इस असुर को शीघ्र काबू में कर लीजिए।’ यों आपको सूचित किया।।4।।


भगवन ! आश्चर्य है! उस गदा युद्ध में जब दैत्य की गदा के प्रहार से आपकी एकाएक पृथ्वी पर गिर पड़ी, तब भी आप खिन्न नहीं हुए बल्कि आपका मुख मृदु मन्द मुस्कान से खिल उठा। तत्पश्चात् आपने अपने उस महान सुदर्शन-चक्र का स्मरण किया जो दनुज-कुल का विनाश करने में प्रसिद्ध है। स्मरण करते ही वह उपस्थित हो गया। उसे करतल में धारण करने से आपकी विचित्र शोभा हुई।।5।।

तब उस दैत्य का कोप कालाग्नि के समान भड़क उठा और उसने आप पर त्रिशूल से प्रहार करना चाहा; परंतु आपने अपने कर कमल में सुशोभित चक्र के आघात से उस त्रिशुल को काट दिया। फिर तो वह दैत्य पहले से भी अधिक कुपित हो उठा और उसने आप पर मुक्के की चोट की। तत्पश्चात् मायाएँ जिसके निकट पहुँचते ही नष्ट हो जाती हैं ऐसे मायाविरहित आपके ऊपर वह ऐसी आसुरी मायाओं का प्रयोग करने लगा जो जगत को मोह में डालने वाली थीं।।6।।


तत्पश्चात् जब आपके सुदर्शन चक्र की ज्योति के लेशमात्र प्रसार से वह आसुर माया-चक्र विनष्ट हो गया, तब जिसका मन बढ़े हुए घनीभूत क्रोध से अंधा हो रहा था और जो अपने गुरुतर मुष्टि प्रहारों से आप पर बारंबार वार कर रहा था, उस असुर के कर्णमूल पर आपने अपने पादांगुष्ठ से चोट पहुँचायी।।7।।

आपके चरण-प्रहार से मथित हुआ वह महाकाय दैत्य हिरण्याक्ष मुख से रक्त वमन करता हुआ भूमि पर गिर पड़ा। उस समय ऋषिगण उसकी मृत्यु की प्रशंसा कर रहे थे। तब जिनका हृदय असीम आनन्दराशि से उद्भासित हो रहा था ऐसे मुनीश्वरगण उत्तम-उत्तम स्तुतियों द्वारा आप यज्ञमूर्ति की उच्चस्वर से स्तुति करने लगे- ।।8।।


‘परमपुरुष! आपकी त्वचा में गायत्री आदि छन्दों की स्थिति है। आपके रोमकूप में कुशसमूह तथा नेत्र में घृत का स्थान है। चारों होता (अध्वर्यु, ब्रह्मा , होता, उद्गाता) आपके चरण में वर्तमान हैं। आपके मुख में स्रुक् तथा उदर में इडा (पुरोडाश आदि रखने का पात्र विशेष) बतलाया जाता है। आपकी जिह्वा में ग्रह (सोमरस रखने के पात्र विशेष) हैं और चमस (भोजन-सामग्री रखने के पात्र) आपके कर्णरन्ध्र में स्थित हैं। विभो! सोमरस आपका वीर्य है। वरद! उपसदें (प्रवर्ग्यानन्तर की जाने वाली इष्टियाँ) आपके कण्ठदेश में वर्तमान हैं’।।9।।

यों स्तवनपरायण मुनीश्वरों की स्तुति से जिनका मन हर्षविभोर हो रहा था तथा जो महनीया मूर्ति और अत्यंत निर्मल कीर्ति से सुशोभित हो रहे थे, वे स्वच्छन्द क्रीडाविहारी विष्णु आप अपने निवास स्थान वैकुण्ठ को चले गये। वातालयाधीश मधुरिपो! मेरे भी समस्त रोगों का विनाश कर दीजिए।।10।।

।।इति हिरण्याक्षयुद्धवर्णनं त्रयोदशदशकं समाप्तम्।।


कपिलोपाख्यान 

जिनकी उत्पत्ति पद्मयोनि ब्रह्मा के अंग से हुई थी तथा जो आपके चरणयुगल का भलीभाँति अनुस्मरण करने वाले थे, उन स्वायम्भुव मनु ने इकहत्तर चतुर्युगी के परिमाण वाले अपने राज्यकाल (मन्वन्तर)- को, जो सब प्रकार की विघ्न-बाधा से रहित था, आपकी लीलाओं का वर्णन करते हुए सुखपूर्वक व्यतीत किया।।1।।

भगवान! उन्हीं मनु के राज्यकाल में जिनका जन्म ब्रह्मा की छाया से हुआ था वे कर्दम नामक ऋषि ब्रह्मा के आदेश से प्रजा-सृष्टि की कामना लेकर दस हजार वर्ष तक स्वभावतः रमणीय आपकी सेवा करते रहे अर्थात आपकी प्राप्ति के लिए तपस्या करते रहे।।2।।

विभो! तब आपने गरुड़ पर सवार अपने श्रीविग्रह को, जिसकी कान्ति काले मेघ के समान नीली एवं कमनीय थी, जिसके कमल-सदृश हाथ में लीला-कमल सुशोभित हो रहा था तब जिसका मुख मृदु मुस्कान से उल्लसित था, कर्दम के समक्ष प्रकट कर दिया।।3।।


उस समय कर्दम ऋषि के शरीर में रोमाञ्च हो आया और वे आपकी स्तुति करने लगे। तब आप उन्हें पत्नी रूप में मनुपुत्री देवहूति को, उससे उत्पाद्यमान नौ पुत्रियों तथा स्वांशभूत कपिल नामक पुत्र को और अंत में अपनी प्राप्तिरूप मोक्ष को भी वरदान रूप में प्रदान करके चले गये।।4।।

तदनन्तर आपके द्वारा भेजे गये नारद के उपदेश से वे स्वायम्भुव मनु महारानी शतरूपा तथा अपनी गुणवती पुत्री देवहूति के साथ आगमन की प्रतीक्षा करने वाले कर्दम ऋषि के आश्रम पर पधारे।।5।।

यद्यपि कर्दम ऋषि आपकी अर्चना से प्राप्त परमानन्द में निमग्न थे तथापि मनु द्वारा उपहार रूप में दी हुई तरुणीरत्न देवहूति को पाकर उसकी निष्कपट सेवा से वे उस पर प्रसन्न हो गये।।6।।


तब उन्होंने आपकी उपासना के प्रभाव से अपनी प्रियतम की कामनापूर्ति के हेतु एक नवीन विमान की रचना की। वनिता-समूह से पूर्ण विमान में बैठकर वे अपने को नौ रूपों में विभाजित करके देवहूति के साथ देवोद्यानों में विहार करने लगे।।7।।

इस प्रकार विहार करते हुए सौ वर्ष व्यतीत हो गये। तब तक इन्हें परमरूपवती की प्राप्ति हो गयी। तदनन्तर तपस्या के लिए वन-गमन की इच्छा होने पर भी ये अपनी प्रिया के हितार्थ आपके कपिल अवतार की उत्सुकता से आश्रम पर ही निवास करते रहे।।8।।


देव ! तत्पश्चात् जब देवहूति अपने पतिदेव के आदेश से आपकी सेवा में तल्लीन हो गयीं, तब लोगों में परमात्मासंबंधी तत्त्वज्ञान को प्रकट करने के लिए आपने कपिल रूप से जन्म लिया।।9।।

कपिलस्वरूप परमात्मन्! जब कर्दम ऋषि प्रसन्नचित्त होकर वन को चले गये, तब आपने माता को अपने समस्त सिद्धांत का उपदेश दिया। वायुमन्दिरेश! आप मेरी भी रोग-समूह से शीघ्र ही रक्षा कीजिए।।10।।

।।इति कपिलोपाख्यानं चतुर्दशदशकं समाप्तम्।।


कपिलोपदेश 

लोक में गुणों- विषयों में आसक्त हुई बुद्धि बन्धन कारक होती है और उन विषयों में आसक्ति न रखने वाली बुद्धि मोक्ष प्रदान करती है। विषयासक्ति में रुकावट डालने वाला भक्ति योग है। वह भक्ति महापुरुषों का अनुगमन करने से उपलब्ध होती है। अतः इस जगत में लोगों की भक्ति की ही साधना करनी चाहिए- यों कपिलरूप से अवतीर्ण होकर आपने माता देवहूति को उपदेश दिया था।।1।।

मूल प्रकृति, महत्तत्त्व, अहंकार, पञ्चतन्मात्रा, पञ्चमहाभूत, मन, पाँच कर्मेन्द्रिय तथा पाँच ज्ञानेंद्रिय- यों दस इंद्रियाँ और पचीसवाँ पुरुष- इस प्रकार जिसे विभाग का ज्ञान हो गया है, वह जीव माया से मुक्त हो जाता है- यों कपिलरूप से अवतीर्ण होकर आपने माता देवहूति को उपदेश दिया था।।2।।


प्रकृतिगत गुणसमूह से ये जीव उपरत नहीं होता, परंतु यदि यह प्रकृति में आसक्त होता है तो प्रकृति के गुण जीव को वशीभूत कर लेते हैं। वह प्रकृति भी मेरे निरन्तर भजन और मेरे तत्त्व के आलोचन से (ईश्वर-प्रणिधान तथा ब्रह्मज्ञान से) दूर हट जाती है- यों कपिलरूप से अवतीर्ण होकर आपने माता देवहूति को उपदेश दिया था।।3।।

शुद्ध बुद्धि वाले पुरुष को चाहिए कि वह अभ्यास में लाये हुए आसनादि द्वारा मेरे उस रूप का जो गरुड़ पर आरूढ़ है, दिव्यभूषण तथा आयुधों से विभूषित है और जिसकी कान्ति की तुलना तमाल वृक्ष से की जाती है- प्रतिक्षण अनुशील करे- यों कपिलरूप से अवतीर्ण होकर आपने माता देवहूति को उपदेश दिया था।।4।।


मुझ ईश्वर के गुण समूहों तथा लीलाओं के श्रवण से और कीर्तन आदि भक्तियों द्वारा मुझमें गंगा के प्रवाह-सदृश निरंतर प्रवाहित होने वाली चित्तवृत्ति रूप परम भक्ति उत्पन्न होती है। वह भक्ति जनन-मरणरूप मृत्युलोक पर विजय पाने वाली होती है- यों कपिलरूप से अवतीर्ण होकर आपने माता देवहूति को उपदेश दिया था।।5।।

खेद है कि यह जीव बहुविध हिंसाओं द्वारा उपार्जित द्रव्यों से प्रतिदिन कुटुम्ब का भरण-पोषण करता हुआ स्त्री के वशीभूत हो बच्चों के लालन-पालन में निरत रहता है। यों गृहासक्त होने के कारण इसकी मुझमें भक्ति नहीं होती, जिससे यातनाभोग के लिए यह रौरवादि नरकों में प्रवेश करता है- यों कपिलरूप से अवतीर्ण होकर अपने माता देवहूति को उपदेश दिया था।।6।।


यद्यपि माता के गर्भ में पड़कर तज्जनित दुःख से खिन्न हुए जीव को उस असहायावस्था में अकस्मात् ज्ञान उत्पन्न हो जाता है, तथापि प्रसवकाल में उसका वह ज्ञान नष्ट हो जाता है। जन्म लेने के पश्चात् बड़े कष्ट से बाल्यावस्था को पार करके युवावस्था आने पर वह पुनः विषय-विमोहित हो जाता है (जिससे उसे नरक की प्राप्ति होती है)- यों कपिलरूप से अवतीर्ण होकर आपने माता देवहूति को उपदेश दिया था।।7।।

जो गृहस्थ (काम्य फल की कामना से) पितृगण तथा देवगण का पूजन करने वाला और धार्मिक होता है वह दक्षिण मार्ग से अर्थात धूमादि मार्ग से जाता है और समयानुसार पुण्यक्षय होने पर पुनरावृत्ति का भागी होता है। परंतु जो अपने निष्काम कर्म को मुझे समर्पित कर देता है वह अर्चिरादि उत्तरमार्ग से जाने का अधिकारी होता है (जिससे उसकी पुनरावृत्ति नहीं होती)- यों कपिल रूप से अवतीर्ण होकर आपने माता देवहूति को उपदेश दिया था।।8।।


हे देव ! इस प्रकार जिसे वेद्य वस्तु- ब्रह्म का भलीभाँति ज्ञान हो चुका था अतएव जो आपका स्तवन करने में तल्लीन थी, उस माता देवहूति पर अनुग्रह करके आप योगिसमुदाय के साथ वहाँ से चले गये। इधर विमल बुद्धि वाली देवहूति भक्तियोग के बल से मुक्त हो गयी और आप भी लोक-कल्याणार्थ पूर्वोत्तर दिशा में स्थित हो गये।।9।।

परमपुरुष! अधिक कहने से क्या लाभ? आपके चरण-कमलों की भक्ति समस्त भयों का उपशमन करने वाली तथा संपूर्ण अभीष्टों की प्राप्ति कराने वाली है- ऐसा आप निश्चयपूर्वक कहते हैं। इसलिए गुरुपवनपुरेश! मेरे रोगों का विनाश करके अपने में मेरी प्रेमलक्षणा भक्ति का आधान कर दीजिए।।10।।

।।इति कपिलोपदेशाख्यं पञ्चदशदशकं समाप्तम्।।


नर- नारायण का चरित तथा दक्षयज्ञ का वर्णन 


ब्रह्मा के पुत्र दक्ष ने स्वायम्भुव मनु की तनया प्रसूति को पत्नीरूप में प्राप्त करके उससे सोलह कन्याएँ उत्पन्न कीं। उनमें से श्रद्धा , मैत्री आदि तेरह कन्याएँ धर्म को, स्वधा पितरों को, स्वाहा अग्नि को तथा सती आपके स्वरूपभूत शंकर को पत्नीरूप में प्रदान कर दी।।1।।

धर्म की तरह पत्नियों में मूर्ति ने अप्रमेय महिमशाली नर सहित आप नारायण को जन्म दिया। आपके जन्मकाल में सुर-समुदाय हर्षोल्लसित होकर दुन्दुभियाँ बजाने लगे और पुष्प-समूहों की वृष्टि करके आपके स्तवन में तन्मय हो गये।।2।।


सहस्रकवच नामक दैत्य ऐसे प्राकृतिक सहस्र कवचों से संनद्ध था, जिनका छेदन हजार वर्ष तक तपस्या और युद्ध करने से ही किया जा सकता था। तब आप दोनों नर- नारायण ने हजार वर्षों तक बारी-बारी से तप और युद्ध किया। जब उसका एकमात्र कवच अवशिष्ट रह गया, तब आप लोगों ने उसे मार डाला।।3।।

तदनन्तर आप लोकसंग्रहार्थ स्वयं मोक्ष-धर्म का अनुष्ठान करते हुए तथा नारद आदि को भी उसका उपदेश करते हुए अपने भ्राता नर के साथ बदरिकाश्रम में निवास करने लगे। तब जिनका मन आपके इंद्रियनिग्रह तथा तपोबल को देखकर ईर्ष्यालु हो गया था, उन इंद्रदेव ने अप्सराओं के साथ कामदेव को ( तपस्या में विघ्न डालने के लिए) आपके पास भेजा।।4।।


उस समय कामदेव के साथ उसके बन्धु वसन्त और मलयानिल भी थे। वहाँ पहुँचकर उसने जिन से विलास की भावनाएँ अभिव्यक्त हो रही थीं, ऐसे अप्सराओं के कटाक्ष-बाणों द्वारा आपको बारंबार बींधना आरंभ किया। परंतु आप अपनी समाधि से विचलित नहीं हुए। यह देखकर कामदेव भयभीत हो गया। तब आपने मन्द मुस्कानपूर्वक उससे कहा-।।5।।

‘कामदेव, वसन्त और अप्सराओं! तुम लोग भय मत करो। यहाँ मेरे निकट आकर मेरे चित्त का अनुवर्तन करो।’ आपके यों कहने पर वे विस्मयपूर्वक कुछ निकट जाकर आपकी स्तुति करने लगे। तब आपने उन्हें (अपने योगबल से उत्पन्न करके) अपनी शुश्रूषा करने वाली बहुत सी सुंदरी स्त्रियाँ दिखलायीं।।6।।


मदन आदि संगठित होकर आपको मोह में डालने के लिए आये थे, परंतु आपकी दासियों के अंगों की सुगंध से वे स्वयं ही मोह को प्राप्त हो गये। तदनन्तर जो समस्त स्वर्गवासियों के गर्व का शमन करने वाली थी, उस उर्वशी को आपने उन्हें प्रदान कर दिया और उन्होंने लजाते हुए ही उसे ग्रहण कर लिया उसे ग्रहण कर लिया।।7।।

( स्वर्ग में) उर्वशी को देखकर और आपका वृत्तान्त सुनकर इंद्र आपकी महिमा को न जानने के कारण अत्यंत व्याकुल हो गये। वरद! इस प्रकार आपसे बढ़कर प्रशांत तथा परम रमणीय अवतार अन्य नहीं है, आपसे अधिक तो श्रीकृष्णस्वरूप आप ही हैं।।8।।


कष्ट की बात है कि ब्रह्मा के अत्यंत लाड़-प्यार करने के कारण प्रजापति दक्ष रजोगुणजनित राग से अंधे हो गये थे। इसी कारण वे आपके प्रति भी अधिक आदर नहीं रख रहे थे, जिससे उनकी शांति नष्ट हो गयी थी। अशांत होने के कारण ही उन्होंने आपके स्वरूपभूत शंकर से विरोध किया और शत्रुता सूचित करने वाले उस यज्ञ में अपनी कन्या सती की भी अवमानना की।।9।।

अपनी प्रिया के अपमान से क्रुद्ध हुए शंकर द्वारा जिनका यज्ञ नष्ट-भ्रष्ट किया तथा सिर काट लिया गया था, उन दक्ष को देवों द्वारा प्रसन्न किये गये शिव जी से ही पुनः जीवन की प्राप्ति हुई। तदनन्तर आपने उनके उस श्रेष्ठ यज्ञ को पूर्ण कर दिया और वे पुनः शान्ति को प्राप्त हुए। प्रशान्तिकर! मरुत्पुरेश! ऐसे प्रभावशाली आप मेरी रक्षा कीजिए।।10।।

।।इति नानारायणावतार वर्णनं षोडशदशकं समाप्तम्।।


ध्रुव-चरित 

मनुनन्दन महाराज उत्तानपाद के दो पत्नियाँ थीं, जिनमें सुरुचि राजा को परमप्रिय थी। दूसरी का नाम सुनीति था। वह पति द्वारा अनादृत होने के कारण शरणहीना थी। अतः उसने आपका ही अनन्य भाव से आश्रय लिया।।1।।

किसी समय सुनीति के पुत्र ध्रुव ने सुरुचि के पुत्र उत्तम को पिता की गोद में लालित होते देखकर स्वयं भी गोद में चढ़ने की इच्छा की, परंतु सुरुचि ने उस शिशु को कटु वचनों द्वारा भलीभाँति फटकारा। सच है, भगवद्विमुख लोगों द्वारा ईर्ष्या एवं दोषदृष्टि का त्याग करना अत्यंत कठिन है।।2।।


परंतु पिता उत्तानपाद स्त्री के वशीभूत थे और आप (की माया)- से उनका चित्त मोहाच्छन्न हो गया था, अतः वे देखते ही रह गये। तब कटुवचनों से अत्यंत आहत हुआ ध्रुव अपनी माता सुनीति के पास चला गया। सुनीति ने भी अपने बच्चे को बतलाया कि मनुष्यों के लिए अपनी कर्मगति से पार पाने के लिए एकमात्र आपका चरण ही शरण है।।3।।

कहते हैं, ध्रुव पाँच ही वर्ष का बालक था, तो भी उसमें क्षत्रियोचित स्वाभिमान भरा था। माता के वचनों को सुनकर उसने भी आपकी आराधना में ही अपने मन को निश्चित कर लिया। फिर तो वह नगर से बाहर निकल पड़ा। मार्ग में मिले हुए देवर्षि नारद से मंत्र मार्ग का उपदेश पाकर उसने मधुवन में जाकर तपस्या द्वारा आपकी आराधना आरम्भ की।।4।।


ध्रुव के वन-गमन से पिता उत्तानपाद का मन विषाद से खिन्न हो गया। उसी समय श्रीनारद जी राजधानी में गये। उन्होंने समझा-बुझाकर उत्तानपाद की चित्तवृत्ति को शांत किया। इधर बालक ध्रुव ने अपने मन को आप में समाहित करके क्रमशः वृद्धि को प्राप्त होते हुए उग्र तपश्चरण द्वारा पांच मास व्यतीत किये।।5।।

तदनन्तर जब ध्रुव के तपोबल से दिगन्तरालों में श्वासवरोध होने लगा, तब देवों ने आपसे प्रार्थना की। उस समय आपका हृदय उत्पन्न हुई करुणा से आर्द्र हो गया। फिर तो आप गरुड़ पर आरूढ़ होकर गये और आपके ही स्वरूपभूत चिदानन्द रस में निमग्न मति वाले बालक ध्रुव के समक्ष प्रकट हो गये।।6।।


तब ध्रुव आपके दर्शनजनित हर्ष के अतिरेक तरंगति हो नेत्रों द्वारा आपके रूपामृत का पान करने में निमग्न सा हो गया। फिर उसे स्तुति करने के लिए इच्छुक जानकर आपने आदरपूर्वक उसके कपोल देश पर अपने शंख का स्पर्श करा दिया।।7।।

कपोल पर शंख का स्पर्श होते ही वह तत्त्वबोध से विमल स्तवन करने लगा। तदनन्तर ध्रुव के अभिप्राय को जानकर आपने उससे कहा- ‘ध्रुव!’ तुम चिरकाल तक राज्य का सुख भोगकर पुनः सप्तर्षिलोक से भी ऊपर स्थित पुनरावृत्तिरहित स्थान-ध्रुवपद प्राप्त करो।।8।।


यों कहकर आपके चले जाने पर राजकुमार ध्रुव अखिलजनों को आनन्दित करता हुआ राजधानी को लौट गया। आपके अनुग्रह से उसकी सारी कामनाएँ पूर्ण हो चुकी थीं, तथापि उसे राज्यभार सौंपकर पिता उत्तानपाद के वन चले जाने पर उसने चिरकाल तक राज्य का सुखोपभोग किया।।9।।

देव! पुन: सुरुचि- पुत्र उत्तम के किसी यक्ष द्वारा मारे जाने पर (भ्रातृ-वध से क्रुद्ध होकर) ध्रुव ने यक्षों के साथ युद्ध छेड़ दिया। किंतु पितामाह मनु के मना करने पर वे उस युद्ध से विरत भी हो गये। ध्रुव की युद्ध- निवृत्ति से कुबेर का हृदय प्रसन्न हो गया। तब वे ध्रुव के निकट आये। (उनके वर माँगने के लिए कहने पर) महात्मा ध्रुव ने उनसे आपकी सुदृढ़ भक्ति का ही वरदान माँगा।।10।।



[छब्बीस हजार वर्ष तक राज्यभोग करने के] पश्चात् आपके पार्षद सुनन्द-नन्द द्वारा लाये गये विमान पर बैठकर ये ध्रुवलोक को चले गये। वहाँ माता सुनीति के साथ प्रसन्नतापूर्वक आज भी विद्यमान हैं। इस प्रकार अपने भृत्यजनों का पालन करने के लिए आपकी बुद्धि सदा उतावली बनी रहती है, अतः वातालयाधिप! मेरे भी रोगसमूहों का विनाश कर दीजिए।।11।।

।।इति ध्रुवचरितवर्णनं सप्तदशदशकं समाप्तम्।।



पृथु-चरित 

ध्रुव कुल में ही उत्पन्न हुए उच्च कीर्ति वाले महाराज अंग के (सुनीथा नाम की पत्नी से) एक पुत्र उत्पन्न हुआ जिसका नाम वेन था। उस पुत्र के दोष से खिन्नचित होकर वे राजश्रेष्ठ अंग आपके चरणों में मन को समाहित करके वनवासी हो गये।।1।।


यद्यपि वेन पाप कर्म करने वाला था, तथापि पुरवासियों ने भूतल का पालन करने के लिए उसे सिंहासन पर बैठाकर अभिषिक्त कर दिया। तब उस उग्र पराक्रमी वेन ने सभी लोगों से अपने बल की ही प्रशंसा करते हुए भूतल पर आपके यजन-पूजन में रोक लगा दी।।2।।



तब मुनियों का समुदाय उसे हितकारी परामर्श देने के लिए उसके पास आया, परंतु वेन ने उत्तर दिया कि ‘मेरे अतिरिक्त दूसरा कोई लोकेश्वर है ही नहीं’ जब वह यों आपकी निन्दा करने लगा, तब उन मुनीश्वरों ने वेन के शापाग्नि में पतिंगे की दशा को पहुँचा दिया।।3।।


वेन की माता सुनीथा दीर्घकाल तक उसके शरीर की रक्षा करती रही। तब वेन के नाश से फैली हुई अराजकता के कारण खलजनों से भयभीत हुए मुनीश्वरों ने वेन के ऊरदण्ड का मन्थन किया, जिससे निषाद की उत्पत्ति हुई और उसका पाप निकल गया। पुनः उसकी भुजा का मन्थन करने पर स्वयं आप प्रकट हुए।।4।।



उस समय आप पृथु नाम से विख्यात हुए। तब मुनीश्वरों के उपदेश से सूत-मागध आदि आपके भावी उत्कृष्ट पराक्रम की प्रशंसा करने लगे। वेन के अत्याचार से व्यथित होकर व्यथित होकर पृथ्वी ने औषधिरूपी सम्पत्ति को ग्रसित कर लिया था। किंतु आपने उस पर आक्रमण करके अपने धनुष से उसको समतल बना दिया।।5।।


पुनः पृथुस्वरूप आपने पृथ्वी का दोहन किया। उस समय देवादिकों ने जिसे जिन-जिन अन्न आदि औषधियों की अभिलाषा हुई, उन-उनको अपने-अपने कुल के प्रधान पुरुषों को वत्सरूप में नियुक्त करके समुचित सुंदर पात्रों में स्वच्छन्दतापूर्वक गोरूपधारिणी पृथ्वी से दुहा।।6।।


त्रिधामन्! जब पृथुरूप आप यज्ञों द्वारा आत्मस्वरूप विष्णु का यजन कर रहे थे, उस समय जब सौवाँ अश्वमेध यज्ञ प्रारंभ हुआ तब इन्द्र के मन में स्पर्धा उत्पन्न हो गयी। फिर तो वे कपटवेष धारण करके वहाँ आये और आपके यज्ञिय अश्व को चुराकर चलते बने। परंतु आपके पुत्र से उन्हें पारिजत होना पड़ा।।7।।

यों बारंबरा यज्ञिय अश्व का अपहरण करने वाले देवराज इंद्र को जब मुनिवरमण्डल ने दक्षिणाग्नि में होम देने की इच्छा की, तब ब्रह्मा ने आकर उन्हें मना कर दिया। फिर यज्ञ-समाप्ति के अवसर पर आपने स्वयं आत्मस्वरूप मधुसूदन का साक्षात्कार किया।।8।।


विष्णु भगवान् ने आपको वरदान रूप में अपनी अनपायिनी भक्ति प्रदान की। देव! तदनन्तर गंगा के तट पर स्थान नियत करके आपने यज्ञ आरम्भ किया। उस यज्ञ में पधारे हुए मुनिगण को प्रवृत्ति तथा निवृत्ति लक्षण वाले धर्म का उपदेश करते हुए आपने अपने समक्ष सनकादि मुनियों को उपस्थित देखा।।9।।

तब सनकादि द्वारा उपदिष्ट ब्रह्मज्ञान को भलीभाँति धारण करके आप वनवास करने लगे और वहाँ स्वयं स्वरूपभूत परब्रह्मा को प्राप्त हो गये। इस प्रकार पृथु-शरीर धारण करने वाले परमेश्वर! वातगेहवासिन्! शीघ्र ही मेरे रोगसमूह को शांत कर दीजिए।।10।।

।।इति पृथुचरितवर्णनम् अष्टादशदशकं समाप्तम्।।


दक्षोत्पत्ति वर्णन 

भगवन्! पृथु के ही वंश में उनके प्रपौत्र महाराज प्राचीनबर्हि हुए, जो पृथु के ही समान धर्मात्मा तथा कर्मकाण्ड में निष्णात् थे। उन्होंने अपनी भार्या शतद्रुति के गर्भ से प्रचेतस् (प्रचेता) नाम वाले पुत्रों को पैदा किया। वे सब के सब शुद्ध चित्त वाले तथा आपकी करुणा के अंकुर सदृश थे।।1।।

प्रजा की सृष्टि में निरत रहने वाले पिता के प्रजा सृष्टि के लिए आदेश देने पर वे दसों पुत्र आपकी तपस्या में तत्पर होकर पश्चिम-समुद्र के तट पर चले गये। वहाँ उन्हें एक मनोहर सरोवर दृष्टिगोचर हुआ।।2।।

तब भक्तश्रेष्ठ भगवान् शंकर आपके सेवकों के दर्शन की अभिलाषा से आपके इस तीर्थ क्षेत्र में पधारे और प्रचेताओं के सामने प्रकट होकर उन्होंने उन्हें आपके स्त्रोत्र का उपदेश दिया।।3।।


तब ये सब के सब जल के भीतर घुसकर उस स्तोत्र का पाठ करते हुए दस हजार वर्ष तक आपके स्तवन में लगे रहे। आप ही जिसके सुख हैं, उस ब्रह्मानन्द के आस्वादन में रस मिले के कारण इनका इतना समय व्यतीत हो गया। इनमें ध्रुव के समान शीघ्रता नहीं थी।।4।।

इनके अत्यंत वृद्धिंगत तपोबल से यज्ञहिंसा में निरत रहने पर भी वेन पावन हो गये अर्थात् पाप के क्षय हो जाने से उनका नरक से उद्धार हो गया। इनके पिता प्राचीनबर्हि भी गृहागत नारद द्वारा आत्मज्ञान लाभ करके सायुज्य मुक्ति को प्राप्त हो गये।।5।।


जिनकी आठ भुजाओं में कान्तिमान् चक्र आदि श्रेष्ठ आयुदों की किरणें उद्दीप्त थीं तथा उन आयुधयुक्त भुजाओं के कारण जिनकी दीप्ति अत्यंत उद्भासित थी और जो पक्षिराज गरुड़ पर सवार थे, वे आप भगवान विष्णु अपनी कृपा के बल से ही प्रचेताओं के दृष्टिगोचर हुए। जब तक प्रचेताओं ने कोई याचना नहीं की उसके पूर्व ही आपने स्वयं अपनी करुणा के वशीभूत हो उन्हें यह वर प्रदान किया- ‘शरीरधारियों के लिए तुम लोगों का अनुस्मरण भी मंगलकारक होगा तथा रुद्र द्वारा गायी हुई मेरी यह स्तुति अभीष्ट-दायिनी होगी’।।6-7।।

‘तुम लोग वृक्षों की कन्या को पत्नी रूप में प्राप्त करके उसके साथ दस लाख वर्षों तक सुखोपभोग करोगे। उससे दक्ष नामक पुत्र उत्पन्न होगा। पुनः निश्चित समय के पश्चात् उसी क्षण मुझे प्राप्त कर लोगे अर्थात् मुक्त हो जाओगे।’ यों आपने अपनी प्रसन्नता से ही उन्हें वरदान दिया था।।8।।


आपके अंतर्धान हो जाने पर जब वे प्रचेतागण क्रुद्ध होकर भूतलावरोधी वृक्षों की जलाने लगे, तब ब्रह्मा ने आकर उन्हें मना किया। उसी समय निर्धारित काल तक उसके साथ सुखपूर्वक रमण करते रहे।।9।।

इसी बीच में उन्हें दक्ष नामक पुत्र की प्राप्ति हुई। तत्पश्चात् ब्रह्मसत्र (ज्ञानयज्ञ)- का अनुष्ठान आरंभ करके नारद द्वारा प्राप्त हुए उपदेश से वे प्रचेतागण आनन्द स्वरूप आपको प्राप्त हो गये। ईश! आप ऐसे भक्तवत्सल हैं। अतः वातालयनाथ! मेरी भी रक्षा कीजिए।।10।।

।।इति प्रचेतः कथानुवर्णनम् एकोनविंशतितम दशकं समाप्तम्।।


ऋषभ-चरित 

स्वायम्भुव मनु के ज्येष्ठ पुत्र प्रियव्रत के प्रिय पुत्र राजा आग्नीध्र हुए। उनसे नाभि की उत्पत्ति हुई। महाराज नाभि आपकी ही प्रसन्नता के लिए यज्ञकर्म कर रहे थे। उसी यज्ञ में उन्हें अभीष्ट दाता आपका दर्शन हुआ।।1।।

विश्वमूर्ते! उस समय मुनीश्वरों ने आपकी स्तुति की और राजा नाभि के लिए आपसे आपके ही समान पुत्र की याचना की, तब आप ‘मैं स्वयं ही राजा के पुत्र के रूप में उत्पन्न होऊँगा।’ यों कहकर उस यज्ञाग्नि में अंतर्हित हो गये।।2।।

तदनन्तर नाभि की प्रियतमा पत्नी मेरुदेवी के गर्भ से आप अपने अंशरूप से प्रकट हुए। उस समय आपका नाम ऋषभ रखा गया। आप अपने अमानुष गुणों तथा प्रभावों के द्वारा सभी लोगों की आनन्दित कर रहे थे।।3।।


तब महाराज नाभि त्रिलोकी का भरण-पोषण करने में समर्थ आपके अंशभूत ऋषभ पर राज्यवार छोड़कर मेरुदेवी के साथ तपोवन को चले गये। वहाँ वे आपकी सेवा में तत्पर हो गये और अंत में निरतिशय सुख के स्थान भूत आपके वैकुण्ठधाम को चले गये।।4।।

आपके उत्कर्ष को देखकर इंद्र को अमर्ष हो आया, इसलिए जब उन्होंने आपके राज्य अजनाभ वर्ष में वर्षा नहीं की, तब आपने अपनी योगशक्ति के बल से अपने इस वर्ष में सुंदर वृष्टि का विधान किया।।5।।

यद्यपि आप आत्मा में ही रमण करने वाले हैं तथापि आपने विजित इंद्र द्वारा प्रदान की हुई सुंदरी जयन्ती के साथ विवाह किया। उसके गर्भ से आपने सौ पुत्रों को जन्म दिया, जिनमें भूपाल भरत सबसे ज्येष्ठ थे।।6।।



आपके उन सौ पुत्रों में नौ तो योगिराज हो गये और दूसरे नौ भारत वर्ष के विभिन्न खण्डों के राजा हुए आपके शेष इक्यासी पुत्र अपने तपोबल से ब्राह्मणत्व को प्राप्त हो गये।।7।।


स्वयं ऋषभदेव ने मुनीश्वरों के मध्य में भरत आदि पुत्रों के प्रति विरक्ति-भक्तिसमन्वित मुक्तिमार्ग का उपदेश देकर परम हंस-वृत्ति को धारण कर लिया। तत्पश्चात् वे जड़ उन्मुत्त तथा पिशाच की भाँति आचरण करने लगे।।8।।



परमात्मस्वरूप होने पर भी आप दूसरों को उपदेश करते हुए सब कुछ छोड़कर अर्थात् अवधूतवेष में विकार रहित हो परमान्दानुभव में अभिलीन-जीवन्मुक्त की भाँति संपूर्ण पृथ्वी पर विचरण करते रहे।।9।।


आप चिरकाल तक आजगर व्रत तथा गौ, मृग और कौए- जैसी चर्या से जीवन निभाते रहे। तदनन्तर परम-स्वरूप को प्राप्त होकर कुटकाचल पर आपने दावाग्नि द्वारा शरीर को भस्म कर दिया। वातनाथ! मेरे भी तापों को दूर कर दीजिए।।10।।

।।इति ऋषभयोगीश्वरचरितवर्णनं विंशतितमदशकं समाप्तम्।।


जम्बूद्वीप आदि द्वीपों में भगवदुपासना की भिन्नता का वर्णन 

पृथ्वी के मध्य भाग में स्थित जम्बूद्वीप के बीचोबीच इलावृत नाम का वर्ष है, उसमें गौरी प्रमुख वनिताएँ ही निवास करती हैं। वहाँ एकमात्र शिव जी ही पुरुष हैं। वे मंत्रों तथा स्तुतियों द्वारा संकर्षण-स्वरूप आपकी उपासना करते हैं। अधीश्वर! ऐसे आपका मैं भी आश्रय ग्रहण करता हूँ।।1।।


देव! इलावृत वर्ष के पूर्वभाग में भद्राश्व नामक वर्ष है। उसमें आप हयग्रीवरूप से वर्तमान हैं। वहाँ भद्रश्रवा नामक ऋषिगण आपकी स्तुति करते हैं। आप कल्पान्त में लुप्त हुए वेदों का उद्धार करने में प्रवीण हैं। ऐसा आपका मैं ध्यान करता हूँ।।2।।



भगवन्! इलावृत के दक्षिणभाग में हरिवर्ष नामक वर्ष है। उसमें आपकी नृसिंह-मूर्ति विद्यमान है, जिसकी आकृति ऊँची, शान्त तथा परमोज्ज्वल है। प्रह्लाद आदि मुख्य पुरुष उसकी उपासना करते हैं। एकमात्र शुद्ध ज्ञान प्रदान करने वाले आपका मैं ध्यान करता हूँ।।3।।


इलावृत्त के पश्चिम् सौंदर्ययुक्त प्राणियों से परिपूर्ण केतुमाल नामक वर्ष है। वहाँ लक्ष्मी को प्रसन्न करने के लिए आपने कामदेव का स्वरूप धारण किया था। आपका शरीर लीलाविशेष से रमणीय तथा मन्द मुस्कान से सुशोभित है। वहाँ लक्ष्मी तथा संवत्सर नामक प्रजापति के पुत्रों द्वारा आपकी सेवा होत है। ऐसे आपका मैं भजन करता हूँ।।4।।



भुवननाथ! इलावृत के उत्तर परमरमणीय रम्यक नाम वाला वर्ष है। उसमें आपकी मत्स्य मूर्ति विद्यमान है, जिसकी रम्यकवर्ष के स्वामी मनुश्रेष्ठ वैवस्वत नित्य आराधना करते रहते हैं। आप एकमात्र भक्तवत्सल तथा मत्सरहीन हृदयों में भासित होने वाले हैं। ऐसे आपको मैं भजता हूँ।।5।।


उत्तर दिशा में हिरण्मय नामक वर्ष है। उसमें अमृत मन्थन के समय मन्दराचल को धारण करने में निपुण आपकी कच्छप-मूर्ति आसीन है, जिसकी पितृगणों में श्रेष्ठ ये अर्यमा नित्य सेवा करते हैं। विशुद्धज्ञानस्वरूप भगवन्! ऐसे आपका मैं भजन करता हूँ।।6।।



उत्तर कुरुवर्ष में आप दंष्ट्राग्रभाग से घनपृष्ठ को रगड़ने वाले अत्यंत उन्नत यज्ञवाराह-स्वरूप से वर्तमान हैं। वहाँ आपकी प्रियतमा धरणी-देवी उत्तम मंत्रों तथा विभिन्न स्तोत्रों द्वारा आपकी उपासना करती हैं। ज्ञानियों द्वारा स्तुत यज्ञवराहमूर्तिधारी भगवन्! आप मेरी रक्षा कीजिए।।7।।


दक्षिण दिशा में स्थित किम्पुरुष नामक वर्ष में आप सीता जी के साथ परम अद्भुत तथा सौंदर्यशाली रूप धारण करके राम-रूप से सुशोभित हो रहे हैं। वहाँ अटलभक्तिमान् हनुमान जी आपकी सेवा करते हैं। विष्णो ! मेरी रक्षा कीजिए।।8।।



भारतवर्ष में आप नरसखा नारायण रूप से वर्तमान हैं। यहाँ आप कल्पर्यन्त साधुजनों की रक्षा करने में तत्पर हैं। श्रीनारद जी भारतवासी मुनीश्वरों के साथ सांख्य-योगसंबंधिनी स्तुतियों द्वारा आपकी सम्यक् उपासना करते हैं। भूमन्! मेरी रक्षा कीजिए।।9।।


प्लक्षद्वीप में सूर्यरूप में, शाल्मलिद्वीप में चंद्ररूप में, कुशद्वीप में अग्नि रूप में, क्रौञ्चद्वीप में जल रूप में, शाकद्वीप में वायु रूप में और पुष्करद्वीप में ब्रह्मरूप में उस-उस द्वीप के निवासी आपको भजते हैं।।10।।



सिन्धुशायिन्! महापुरुषगण आपके शिंशुमार (सूँस)- रूप की तीनों संध्याओं में उपासना करते हैं। आपके उस शरीर के पूँछ आदि अवयवों में उपासकों ने सभी ध्रुव आदि भक्तों , अश्विनी आदि नक्षत्रों तथा सूर्यादि ग्रहों की कल्पना कर रखी है। भगवान्! मेरे नरक-पात का निवारण कीजिए।।11।।


पाताललोक में आपकी शेषमूर्ति विद्यमान है, जिसके एक हजार फण हैं और जो हिलते हुए एकमात्र कुण्डल से सुशोभित है। उस पर नीलाम्बर शोभा पा रहा है। उसके हाथ में आयुध रूप में हल वर्तमान है और नागिनियाँ उसकी सेवा कर रही हैं। ऐसे आपका मैं भजन करता हूँ। गुरुहेगनाथ! मेरे रोगों को हर लीजिए।।12।।

।।इति जम्बूद्वीपादिषु भगवदुपासना प्रकारवर्णनम् एकविंशतितम दशकं समाप्तम्।।


अजामिलोपाख्यान 

विभो! प्राचीनकाल में अजामिल नाम वाले एक ब्राह्मण हो गये हैं। वे गृहस्थाश्रम में रहकर धर्ममार्ग का पालन कर रहे थे। एक बार वे पिता की आज्ञा से वन में गये। वहाँ उन्होंने एक अतिशय ढीठ स्वभावशाली मदविह्वला कुलटा स्त्री को देखा।।1।।


यद्यपि वे स्वतः परम शान्त थे तथापि उस कुलटा ने उनके मन को आकृष्ट कर लिया और वे स्वधर्म का उत्सर्ग करके उसके साथ रमण करने लगे। (लोकयात्रानिर्वाहार्थ) वे पापकर्म करने लगे। पुनः जब दसवीं अवस्था (मृत्यु) समीप आयी, तब उन्होंने अपने ‘नारायण’ नामक पुत्र में अत्यंत स्नेह धारण किया।।2।।



मृत्युकाल में तीन भयंकर यमदूतों को देखकर वे भयभीत हो गये। उस समय भी उनमें पूर्वकृत भगवदुपासना का कुछ संस्कार अवशेष था, उसी के बल से उन्होंने अपने नारायण नामक पुत्र को पुकारा।।3।।


अजामिल यद्यपि महान् दुराचारी था तथापि मरणासन्नकाल में उसके मुख से निकले हुए आपके नामक्षर मात्र के प्रभाव से आपके पार्षद विष्णुदूत उसके आगे प्रकट हो गये। उन दूतों के चार भुजाएं थीं। उनके शरीर पर पीताम्बर शोभा पा रहा था और उनका रूप मनोहर था।।4।।


यमदूत गले में पाश बाँधकर अजामिल को खींच रहे हैं, यह देख उन विष्णुदूतों ने ‘इसे छोड़ दो’ ऐसा कहकर बलपूर्वक सब ओर से उन्हें रोका। तब आपके पार्षदों द्वारा द्वारा निवारण किए जाने पर वे यमदूत अजामिल के संपूर्ण पापों का वर्णन करने लगे।।5।।


प्रभो! तब आपके पार्षदों ने उन्हें यों उत्तर दिया- ‘ओ दण्डनीति के पंडितो! इसके बहुत से पापकर्म हों, परंतु उनका प्रायश्चित कर लेने पर भी इसे कैसे दण्ड दिया जा सकता है?’ क्या तुम जैसे- यमदूतों को प्रायश्चित का ज्ञान नहीं है?।।6।।



‘श्रुति-स्मृतियों द्वारा विहित व्रत आदि केवल पाप का शोधन करते हैं, पाप-वासना का विनाश नहीं करते; किंतु श्रीहरि की सेवा पाप तथा पापवासना- दोनों का उन्मूलन करने वाली है।’ प्रभो! आपके दूतों ने उन्हें यों उत्तर दिया।।7।।


प्रभो! विष्णुदूतों ने उनसे इस प्रकार कहा- ‘हे यमदूतों ! इसने सहस्र करोड़ जन्मों तक किए गए पापों का भी प्रायश्चित्त कर लिया; क्योंकि इसने भयाकुल होकर श्रीहरि का नाम लिया है’।।8।।



‘जैसे अग्नि ईंधन को जला डालती है और औषधि रोगों को विनष्ट कर देती है, उसी तरह अनजान में भी किया हुआ हरि नामोच्चारण मनुष्यों के पाप-समूहों को भस्म कर देता है; हरि-नाम की ऐसी ही अपरिच्छेद्य महिमा है।’ प्रभो! विष्णुदूतों ने उन्हें ऐसा बतलाया।।9।।


यों समझाये जाने पर जब यमदूत वहाँ से चले गये और विष्णुदूतों का समुदाय अंतर्हित हो गया, तब अजामिल कुछ काल तक आपके भजन ध्यान का आचरण करता रहा। तत्पश्चात् आपके पार्षदों ने उसे वैकुण्ठ में पहुँचा दिया।।10।।


देव! अपने दूतों के (सब वृतान्त) निवेदन करने पर (भक्तापराध से) भयभीत हुए उन यमराज ने अपने भृत्यों को अत्यंत कड़े शब्दों द्वारा, यों शिक्षा दी- ‘आज से भगवच्चरणाश्रितजनों के निकट मत जाना।’ वातालयनाथ! ऐसे भक्तवत्सल आप मेरी भी रक्षा कीजिए।।11।।

।। इति अजामिलोपाख्यानं द्वाविंशतितम दशकं समाप्तम् ।।



चित्रकेतु का उपाख्यान तथा मरुद्गणों की उत्पत्ति 

भगवन्! प्रचेताओं के पुत्र दक्ष, जो ब्रह्मपुत्र दक्ष से भिन्न थे, प्रजासर्ग की वृद्धि की कामना से आपकी उपासना करने लगे। तब आप आठ भुजाओं से सुशोभित होकर उनके समक्ष प्रकट हुए और उन्हें आपने वरदान तथा अस्विनी नाम की भार्या प्रदान की।।1।।


तस्यात्मजा स्वयुतमीश पुन: सहस्रं 
श्रीनारद स्य वचसा तव मार्गमापु:। 
नैकत्र वासमृषये स मुमोच शापं। 
भक्तोत्तमस्त् वृषिरनुग्रहमेव मेने॥2॥

ईश। उन दक्ष के हर्यश्वसंज्ञक दस हजार तथा शबलाश्व नामक एक हजार पुत्र उत्पन्न हुए। वे सब-के-सब श्रीनारद के निवृत्ति-मार्गोपदेश से आपके मार्ग-मोक्ष प्राप्त हो गये। तब दक्ष ने देवर्षि नारद को शाप दिया कि तुम एक स्थान पर स्थिर नहीं रह सकते। भक्तश्रेष्ठ देवर्षि ने उसे अपने लिये अनुग्रह ही माना ॥2॥


षष्ट्या ततो दुहिताभि: सृजत: कुलौघान्‌ 
दौहित्र सूनुरथ तस्य स विश्वरूप:। 
त्वत्स्तोत्रवर्मित मजापयदिंद्रमाजौ 
देव त्वदीय महीमा खलु सर्वजैत्र:॥3॥

तदनंतर अपनी साठ कन्याओं द्वारा चराचर-भेद-समूहों का विस्तार करने वाले दक्ष के दौहित्र त्वष्टा के पुत्र विश्वरुप हुए, जिन्होंने इंद्र को नारायण कवच से परिवेष्टित करके देवासुर-संग्राम में विजयी बनाया। देव! आपकी महिमा निश्चय ही सबको जीतने वाली है॥3॥


प्राक्शूरसेन विषये किल चित्रकेतु: 
पुत्राग्रही नृपतिरगिरस प्रभावात्‌। 
लब्ध्वैक पुत्रमथ तत्र हते सपंती- 
संघैरमुह्य दवशस्तव माययासौ ॥4॥

प्राचीन काल में शूरसेन राज्य में चित्रकेतु नामक राजा हुए। उन्होंने महर्षि अंगिरा से पुत्र के लिये आग्रह किया। तब ऋषि प्रभाव से उन्हें एक पुत्र प्राप्त हुआ, जिसे महारानी की सौतों ने मिलकर मार डाला। तब राजा चित्रकेतु आपकी माया से विवश होकर मोह के वशीभूत हो गये।।4।।


तन्नारदस्तु सममगिरसा दयालु: 
सम्प्राप्य तावदुपदर्श्य सतुस्य जीवम्‌। 
कस्यासिम पुत्र इति तस्य गिरा विमोहं 
त्यक्त्वा त्वदर्चनविधौ नृपतिं न्ययुड़्क्त ॥5॥

तब दयालु नारद महर्षि अंगिरा के साथ राजा के निकट आये और अपने योगबल से मृत पुत्र के जीव को बुलाकर राजा को दिखलाया। उस जीव के 'मैं किसका पुत्र हूँ?' इस वचन द्वारा राजा के विमोह को दूर कराकर नारद जी ने उन्हें भगवदुपासना में नियुक्त कर दिया ॥5॥

स्तोत्रं च मंत्रमपि नारदतोऽथ लब्ध्वा 
तोषाय शेषवपुषो ननु ते तपस्यन्‌। 
विद्याधराधि पतितां स हि सप्तरात्रे 
लब्ध्वाप्य कुण्ठमति रन्वजभजद्भ वंतम्‌॥6॥

तदन्तर राजा चित्रकेतु नारद जी से ही स्तोत्र और मंत्र भी प्राप्त करके आप अनन्त मूर्ति को प्रसन्न करने से लिये तपस्या करने लगे। सात रात्रि पश्चात्‌ ही उन्हें विद्याधरों का आधिपत्य प्राप्त हो गया। तब निश्चल बुद्धि वाले चित्रकेतु आपका भजन करने लगे॥6॥


तस्मै मृणालधवलेन सहस्रशीर्ष्णा 
रूपेणा बद्धनुतिसिध गणावृतेन । 
प्रादुर्भवन्न चिरतो नुतिभि: प्रसन्नो 
दत्त्वात्मतत्त्व मनुगृह्य तिरोदधाथ ॥7॥

कुछ ही समय बाद उनकी स्तुतियों से प्रसन्न होकर आप उनके सामने प्रकट हो गये। उस समय आपकी मूर्ति कमल-तंतु-सदृश उज्ज्वल वर्ण की थी, उसमें एक हजार फण थे और स्तवन करने वाले सिद्धगण उसे घेरे हुए थे। तब आप उन पर अनुग्रह करके उन्हें आत्मतत्त्व का उपदेश देकर अंतर्धान हो गये॥7॥

त्वद्भक्त् मौलिरथ सोऽपि च लक्षलक्षं 
वर्षाणि गुणगणं तव सुंदरीभि: 
संगापयन्‌ गुणगणं तव सुंदरीभि: 
सङ्गातिरेक रहितो ललितं चचार॥8॥

तत्पश्चात्‌ आपके भक्तों में सिरोमणि चित्रकेतु भी प्रसन्न मन से लाख-लाख वर्षों चौदहों भुवनों में विद्याधरियों द्वारा आपके चरित्र का गान कराते हुए स्वच्छ्न्दरूप से सुखपूर्वक विचरण करते हुए। उस समय उनकी आसक्ति नष्ट हो गयी थी॥8॥


अत्यंत संगविलयाय भवत्प्रणुन्नो 
नूनं स रौप्यगिरिमप्य महत्समाजे। 
निश्शड़्मंकृत वल्लभमंगजारिं 
तं शंकरं परिसन्नु मयाभिशेपे॥9॥

फिर भी आसक्ति का सर्वथा विनाश करने के लिये आपकी प्रेरणा से वे घूमते-घामते रजतगिरि (कैलास) पर जा पहुँचे। वहाँ बड़े-बड़े मुनियों समाज में कामदेव के शत्रु शंकर जी को निश्शंक भाव से पार्वती को गोद में लिये बैठे देखकर उनका परिहास करने लगे। तब उमा देवी ने चित्रकेतु को शाप दे दिया॥9॥

निस्सम्भ्रम स्त्वयमयाचित शाप्मोक्षो 
वृत्रासुर त्वमुपगस्य सुरेंद्रयोधी। 
भक्त्यात्म तत्त्वकथनै: समरे विचित्रं 
शत्रोरपि भ्रममपास्य गत: पदं ते॥10॥

किन्तु चित्रकेतु ने शापमोक्ष के लिये याचना नहीं की। वे वृत्रासुर-रुप से उत्पन्न होकर सम्भ्रमरहित हो देवराज इन्द्र के साथ युद्ध में तत्पर हो गये। समरभूमि में ही भक्तिपूर्वक आत्मतत्त्व के वर्णन द्वारा अपने शत्रु इन्द्र के भी अज्ञान को नष्ट करके (वज्र से आहत होकर) वे आपके निवास स्थान वैकुण्ठ को चले गये। यह एक आश्चर्य की बात हुई।।10।।


यद्यपि दिति इंद्रवध के लिए उद्यत थी (उसके लिए उसने कश्यप जी से आपकी आराधना का नियम ग्रहण किया था।) तथापि उसे पुत्ररूप में इंद्र के सुहृद् मरुद्गण प्राप्त हुए। इस प्रकार आपकी उपासना दूषित मन वाले के लिए भी शुभदायिनी ही होती है। पवनालयेश! आप ऐसे भक्तवत्सल हैं, अतः मेरी भी रक्षा कीजिए।।11।।

।।इति दक्षचरितं चित्रकेतूपाख्यानं वृत्रवधवर्णनं मरुतामुत्पत्ति कथनं च त्रयोविंशतितम दशकं समाप्तम्।।


प्रह्लाद-चरित में नृसिंह भगवान् का प्राकट्य 

देव! जब आपने श्रेष्ठ वाराह-मूर्ति धारण करके हिरण्याक्ष को मार डाला, तब उसके सहोदर भाई हिरण्यकशिपु का धैर्य शोक और क्रोध के कारण जाता रहा। मुरारे! फिर तो उसने असुरों की सभा में आपके वध के लिए प्रतिज्ञा की।।1।।

तब उसने घोर तपस्या करके कुछ ही दिनों में अपने समक्ष ब्रह्मा का साक्षात्कार किया। उनसे देव , मनुष्य और पशु आदि से न मारे जाने का वरदान प्राप्त करके गर्वित हो उठा। फिर तो आपकी कुछ भी परवाह न करते हुए इस जगत् को, जिसके आप ही एकमात्र स्वामी हैं, पीड़ित करके उसने स्वर्गलोक को भी इंद्र से छीन लिया।।2।।


पुनः आपका वध करने के लिए वह आपके स्थान ( क्षीरसागर )- में जा पहुँचा। तब आप ज्ञानदृष्टिरहित उस शत्रु के हृदय में अपने सूक्ष्म शरीर से अंतर्लीन हो गये। आपको भय से भागा हुआ मानकर उसने सिंहगर्जना की और चौदहों भुवनों के अंत तक आपकी खोज करता हुआ वह अपने को विजयी मानकर लौट आया।।3।।

तदनन्तर उसके प्रह्लाद नामक पुत्र उत्पन्न हुआ। यह जब गर्भ में ही था तभी उसे वीणापाणि नारदमुनि से आपकी भक्ति की महिमा ज्ञात हो गयी थी। अतः वरद! वह जन्म से दैत्य होने पर शिशु अवस्था में ही आपकी प्रेमलक्षणा भक्ति प्राप्त करके आपके भक्तों के लिए परम उदाहरण स्वरूप हो गया।।4।।


अपने पुत्र प्रह्लाद में आपके चरणों की दासता, जो असुरों के लिए हास्यास्पद थी, देखकर दुष्टात्मा हिरण्यकशिपु ने उसे चिर-काल तक शण्डामर्क आदि गुरुओं द्वारा शिक्षा दिलायी। परंतु गुरु द्वारा कही हुई यह सारी विद्या मंगलकारिणी नहीं है- यों निश्चय करके प्रह्लाद सबका परित्यागकर केवल आपकी चरणभक्ति के सात ही बढ़ते रहे अर्थात् शरीरवृद्धि के अनुसार उनकी भक्ति भी बढ़ती गयी।।5।।

तदनन्तर किसी समय पिता द्वारा ‘तुम्हारी पढ़ी हुई विद्याओं में सर्वोत्तम क्या है?’ यों पूछे जाने पर प्रह्लाद ने आपकी भक्ति को ही सर्वश्रेष्ठ बतलाया। जिससे हिरण्यकशिपु क्रोध से तिलमिला उठा। उसने कुपित होकर गुरुओं से पूछा। तब गुरुमुख से ‘यह इसकी प्राकृतिक बुद्धि है’ यों जानकर हिरण्यकशिपु आपके चरणाश्रयी प्रह्लाद पर वधोपायों का प्रयोग करने लगा।।6।।


वह त्रिशूलों से बींधा गया, दिग्गजों द्वारा बारंबार कुचला गया, महान् विषधर सर्पों से डँसवाया गया, निराहार रखकर विष पिलाया गया और पर्वत की चोटी से ढकेल दिया गया; परंतु हे सर्वव्यापक परमात्मन्! आश्चर्य है, आपमें मन को लगा देने के कारण प्रह्लाद को किसी प्रकार की भी पीड़ा नहीं हुई।।7।।

तब प्रह्लाद का पिता हिरण्यकशिपु , जो अत्यंत दुष्ट था, सशंक हो उठा। उसने गुरुओं के कहने से पुत्र को पुनः गुरु-गृह में भेजकर वरुणपाश से बाँध वहीं अवरुद्ध कर दिया। वहाँ भी जब गुरु घर पर नहीं रहते थे, तब प्रह्लाद अपने अनुयायी दैत्यपुत्रों को भगवद्भक्ति के तत्त्व तथा ब्रह्मज्ञान का उपदेश देते थे।।8।।


जब पिता हिरण्यकशिपु ने सुना कि सब के सब दैत्यबालक विष्णु की ही स्तुति में तत्पर रहते हैं, तब क्रोधान्ध होकर उसने प्रह्लाद से पूछा- ‘कुलांगार! (मेरी आज्ञा के उल्लंघन में) तेरा कौन सा बल है?’ तब प्रह्लाद ने निर्भय होकर यों स्पष्ट उत्तर दिया- ‘पिता जी! विष्णु ही मेरे बल हैं और मेरे ही नहीं बल्कि आपके तथा सारे जगत् के बल वे ही हैं। यह सारी त्रिलोकी विष्णु का ही रूप है’ ।।9।।

तदनन्तर ‘अरे! संपूर्ण जगत् का आत्मस्वरूप वह विष्णु कहाँ है? कहाँ है?’ यों बकते हुए दैत्य हिरण्यकशिपु ने तलवार चलाकर स्तम्भ पर प्रहार किया। विष्णो! तत्पश्चात् सहसा जो दृश्य उपस्थित हुआ उसका वर्णन करने में मैं समर्थ नहीं हूँ। कृपात्मन्! विश्वात्मन्! पवनपुरवासिन्! मुझे सुखी कर दीजिए।।10।।

।।इति प्रह्लाद चरितवर्णनं चतुर्विशतितम दशकं समाप्तम्।।


प्रह्लाद-चरित 

हिरण्यकशिपु के खंबे पर प्रहार करते ही आपका ऐसा भयंकर शब्द हुआ, जिसने उसके कानों का पर्दा फाड़ दिया और जिससे ब्रह्माण्ड-कुण्डकुहर उद्भ्रान्त हो उठा। जिसे पहले कभी नहीं सुना था ऐसे भीषण शब्द को सुनकर दैत्यराज के हृदय में एक अवर्णनीय कम्प होने लगा और कमलजन्मा ब्रह्मा अपने आसन से विचलित हो उठे।।1।।

विभो! तब वह महाक्रोधी दैत्य भौंचक्का सा होकर चारों दिशाओं की ओर आँखें फाड़कर देखने लगा। उसी समय आपका शरीर खंभे से बाहर निकल पड़ा, जो मनुष्य के आकार में था न पशु के ही अर्थात् नृसिंह रूप में था। उसे देखकर ‘यह भयंकर तथा अद्भुत वस्तु क्या है? क्या है?’- यों हिरण्यकशिपु का चित्त विशेष रूप से उद्भ्रान्त हो उठा। तब उज्ज्वलवर्ण की उग्र रोमावलियों से प्रकाशमान रूप वाले आप पूर्णतः प्रकट हो बृहदाकार दिखायी देने लगे।।2।।


अहो! जिसके तपे हुए स्वर्ण के समान पीले तथा अत्यंत रूखे नेत्र चंचल हो रहे थे और सटाके बाल ऊपर उठे हुए हिल रहे थे, जिनसे गगनतल आच्छादित हो रहा था, जिसका मुख खुली हुई एक विस्तृत महती गुफा-सदृश था, जिसकी खड्ग के समान तीखी महान् जिह्वा मुख के बाहर लपलपा रही थी और जो दृश्यमान दो महान् दाढ़ों से अत्यंत भीषण लग रहा था, आपके उस दिव्य विग्रह की जय हो।।3।।

अट्टहास करते तथा जँभाई लेते समय ऊपर उठने वाली वलिभंगिमा से जिसके जबड़े बड़े भयंकर लग रहे थे, जिसकी गरदन नाटी तथा मोटी थी, जिसके सैकड़ों मोटे-मोटे हाथ थे, जिनके नखों की क्रूर किरणों से वह अतिशय भयावना लग रहा था, जो आकाश को लाँघने वाले सजल जलधर के गर्जन सदृश अत्यंत भयानक गर्जना से शत्रु समूहों को खदेड़ देने वाला था, आपके उस नृसिंह-शरीर को मैं नमस्कार करता हूँ।।4।।


‘निश्चय ही यह विष्णु है, मैं इसे मारूँगा’ ऐसा निश्चय करके दैत्यराज हिरण्यकशिपु अपनी गदा को घुमाता हुआ आप पर टूट पड़ा। उस समय वह भयंकर दिखायी देता था। तब आपने उसे अपने दो मोटे हाथों से पकड़ लिया। तदनन्तर हाथ की पकड़ से छूटकर वह वीर पुनः ढाल-तलवार लेकर विचित्र पैंतरे दिखाता हुआ ब्रह्माण्ड को ग्रास बनाने में समर्थ आपके निकट आ धमका।।5।।

तब पैंतरे बदलते हुए उस दैत्याधम को आपने पुनः वेगपूर्वक दोनों हाथों से पकड़ कर सभा के द्वार पर अपनी दोनों जाँघों के ऊपर धर दबाया और पंजों को उसके वक्षः स्थल में गड़ाकर उसे फाड़ दिया। उसके अंदर से निरतंर निकलते हुए रुधिररूपी जल को बड़े उल्लास से बारंबार पीते हुए आप जगत्-संहारकारी सिंहनाद करने लगे।।6।।


उस समय आपका विशाल शरीर रुधिर के छीटों से अभिषिक्त हो उठा था। आप उस मरे हुए हिरण्यकशिपु को छोड़कर शीघ्र ही उछले और समस्त दैत्यसमूहों को बारंबार अपना ग्रास बनाने लगे। यह देखकर चराचर जगत् बड़ी दुरावस्था में पड़ गया; धरती घूमने लगी, सागर समूह काँपने लगे, अचल समुदाय चंचल हो गये और आकाशचारी ग्रह-नक्षत्र अपने स्थान से उछल पड़े।।7।।

उस समय मांस और चर्बी के लेप से आपका शरीर भयानक हो गया था। गले में भयंकर आँतों की माला लटक रही थी, आपका क्रोध बढ़ा हुआ था। जिसके कारण आप बारंबार दुर्वार सिंहनाद कर रहे थे। ऐसी दशा में संसार के किसी भी प्राणी ने उस दैत्य सभा में आपके निकट जाने की हिम्मत नहीं की। शिव , ब्रह्मा और इंद्र आदि सभी देव भयभीत हो दूर ही खड़े रहकर बारी-बारी से आपकी स्तुति करते रहे।।8।।


फिर भी जब आपका क्रोध कम नहीं हुआ तब ब्रह्मा की आज्ञा से बालक प्रह्लाद ने जाकर निर्भयतापूर्वक आपके चरणों में प्राणिपात किया। जिससे आपका क्रोध शान्त हो गया और आपने करुणा के वशीभूत हो उसके मस्तक पर अपना वरद हस्त रख दिया। तत्पश्चात् प्रह्लाद स्तोत्रों द्वारा आपकी स्तुति करने लगे। यद्यपि उनके मन में किसी प्रकार की कामना नहीं थी, फिर भी आपने उन्हें लोकानुग्रह रूप वर प्रदान किया।।9।।

इस प्रकार नाट्यरूप में आप रौद्र-रस का अभिनय करने वाले हैं। विभो! श्रीतापनीयोपनिषद् स्पष्ट रूप से आपकी समस्त महिमा का गान करती है। अत्यंत शुद्ध आकृति वाले भगवन्! आपका स्वरूप अनुपम तथा सर्वोत्कृष्ट है, ऐसे आपका-आपकी आज्ञा का कौन लंघन कर सकता है। हे प्रह्लादप्रिय! हे मरुत्पुरपते! मेरी समस्त रोगों से रक्षा कीजिए।।10।।

।।इति नरसिंहावतार वर्णनं पञ्चविंशतितम दशकं समाप्तम् ।।


गजेंद्र-मोक्ष 

पाण्ड्य देश के अधिराज इन्द्रद्युम्न आपके भक्त थे। किसी समय वे चंदनाद्रि पर तपस्या कर रहे थे। वहाँ अतिथि-सत्कार की कामना से महर्षि अगस्त्य उनके पास पधारे, परंतु आपके ध्यान में दत्तचित्त होने के कारण राजा ने महर्षि को नहीं देखा।।1।।

इससे कुम्भयोनि अगस्त्य अत्यंत कुपित हो उठे और ‘तेरा हृदय जडवत् हो गया है। अतः हाथी की योनि को प्राप्त हो जा’- यों राजा को शाप देकर चले गये। राजा इंद्रद्युम्न भी गजेंद्र भाव को प्राप्त हो गये, परंतु उस समय भी उन्हें आपकी स्मृति बनी रही, इससे उनका वह गजेंदत्व भी धन्य-धन्य हो गया।।2।।


ये यूथपति होकर क्षीरसागर के मध्य में स्थित चित्रकूट पर्वत पर हाथिनियों के साथ विहार करने लगे। बल में सभी जन्तुओं से बढ़-चढ़कर थे; क्योंकि आपके भक्तों को भला, किस योनि में उत्कर्ष लाभ नहीं होता अर्थात् वे सर्वत्र उत्कृष्ट होते हैं।।3।।

अपने असाधारण बल तथा उस दिव्य देश के प्रभाव से इन्हें कभी भी किसी प्रकार के क्लेश का अनुभव नहीं हुआ। एक बार आपकी प्रेरणा से ग्रीष्मकालिक ताप से संतप्त होकर ये पर्वत के प्रान्त भाग में स्थित सरोवर में अपने यूथ के साथ विहार करने लगे।।4।।


उसी समय हूहू नामक गन्धर्व भी महर्षि देवल के शाप से ग्राह होकर उसी सरोवर के जल में वर्तमान था। उसने इस गजेंद्र के पैर को पकड़ लिया; क्योंकि शान्ति देने के लिए कभी आप अपने भक्तों के लिए भी श्रान्तिदायक हो जाते हैं।।5।।

आपकी उपासना के प्रभाव से उसके साथ लगातार युद्ध करते एक हजार वर्ष बीत गये। तब उस समय आने पर अपने चरणों में एकाग्रता की प्राप्ति के लिए आपने गजेंद्र को ग्राह से आक्रान्त कर दिया।।6।।


परात्मन्! तब ग्राहजनित पीड़ा से जिसके पूर्वजन्म के ज्ञान और भक्ति की अभिव्यक्ति हो गयी थी वह गजेंद्र सूँड मे लेकर ऊपर उठाये हुए कमलों द्वारा आपकी अर्चना करता हुआ जन्मान्तर में अभ्यस्त हुए निर्गुण-ब्रह्म-विषयक उत्तम स्तोत्र पाठ करने लगा।।7।।

निर्गुण-ब्रह्मविषयक उस समस्त स्तोत्र को सुनकर ब्रह्मा और शंकर आदि देवगण ‘मैं नहीं हूँ’ अर्थात् इसने मेरा स्तवन नहीं किया है, इसलिए वहाँ नहीं गये। तब सर्वव्यापी आप अतिशय करुणा के वेग से गरुड़ पर आरूढ़ हो उसके सामने प्रकट हो गये।।8।।


तब आपने अपने करकमल से उस गजेंद्र को पकड़कर चक्र द्वारा ग्राह श्रेष्ठ को विदीर्ण कर दिया। इससे वह गन्धर्व शापमुक्त हो गया और वह हस्ती आपका सारूप्य प्राप्त करके उद्दीप्त हो उठा।।9।।

‘जो मनुष्य प्रातःकाल इस गजेंद्र मोक्षरूप वृत्तान्त का और तुम्हारा तथा मेरा गान करेगा, उसका महान् मंगल होगा।’ विष्णो ! गजेंद्र से ऐसा कहकर उसके साथ आप वैकुण्ठ को चले गये। वातालयेश! मेरी रक्षी कीजिए।।10।।

।।इति गजेंद्रमोक्ष वर्णनं षड्विंशतितम दशकं समाप्तम्।।


अमृत-मन्थन 

एक बार महर्षि दुर्वासा ने देवांगना के हाथ से प्राप्त हुए दिव्यमाल्य को स्वयं ले जाकर ( ऐरावत पर चढ़कर जाते हुए) इंद्र को प्रदान किया। (परंतु इंद्र ने उसे ऐरावत के मस्तक पर डाल दिया) पुनः जब उस दिव्य माला को गजराज ऐरावत ने कुचल डाला, तब महर्षि ने इंद्र को शाप दे दिया। भगवन्! भला, आपसे भिन्न देवों के अंश से उत्पन्न हुए लोगों में क्या क्षमा-भाव है?।।1।।

मोक्ष प्राप्ति के स्थानभूत भगवन्! जब शाप के प्रभाव से देवराज इंद्र शक्तिहीन हो गये और देवता भी असुरों से पराजित होकर निस्तेज हो गये, तब शिव आदि समस्त देवता ब्रह्मा के पास गये और उन्हें साथ लेकर आपके निकट पहुँचे।।2।।


उस समय ब्रह्मा आदि देवगण चिरकाल तक आपकी महिमा का स्तवन करते रहे। तब आपने अपने परम ऐश्वर्यशाली रूप से उनके समक्ष प्रकट होकर उन्हें यों आदेश दिया- ‘हे देवगण! तुम लोग दैत्यों के साथ संधि करके अमृत के लिए समुद्र मन्थन करो’।।3।।

तब देवताओं ने दानवों के साथ संधि कर ली। तत्पश्चात् वे अभिमानपूर्वक मन्थन के साधनभूत मन्दराचल को उठाकर ले चले। जब मन्दराचल (अधिक भारी होने के कारण देवासुरों के हाथ से छूटकर) गिर पड़ा तब आपने तुरंत ही उसे बेर के सदृश उठाकर गरुड़ पर रख लिया और लाकर क्षीर समुद्र में डाल दिया।।4।।


तदनन्तर शीघ्र ही उन देवासुरों ने वासुकि नाग को नेती बनाकर संपूर्ण बीज समूहों से परिपूर्ण समुद्र का मन्थन आरंभ किया। उस समय आपने किसी बहाने से असुरों को वासुकि नाग के मुख की ओर लगा दिया।।5।।

मन्दराचल के घूसने से समुद्र का भीतरी भाग क्षुब्ध हो उठा। उस समय भारी भार के कारण वह पर्वत क्षीरसागर में डूब गया। तब देवताओं को अतिशय व्यथित देखकर उनके हितैषी आपने कठोर पीठ वाली कच्छप-मूर्ति धारण की।।6।।


विष्णो ! आपकी उस मूर्ति का पृष्ठभाग वज्र से भी बढ़कर कठोर था तथा विस्तार में वह मूर्ति एक लाख योजन में व्याप्त थी। अपनी उस कच्छप-मूर्ति से क्षीरसागर के अंतस्तल में पहुँचकर आपने डूबे हुए पर्वतराज मन्दराचल को ऊपर उठा लिया।।7।।

तब पर्वतराज के ऊपर निकल आने पर तुरंत ही सब लोग गर्वयुक्त हो दृढ़तापूर्वक मन्थन करने लगे। उस समय आप दोनों देवगण तथा असुरगण में और सर्पराज वासुकि में भी सूक्ष्मरूप से प्रवेश करके उनकी विवशता (थकावट)- को शान्त करते हुए उन्हें बल-वीर्य से संपन्न करते रहे।।8।।


अतिशय वेगपूर्वक भ्रमण करने से ऊपर उछलते हुए पर्वतराज पर आपने अपना एक सुदृढ़ हस्तकमल स्थापित कर रखा था। उस समय मेघमार्ग में स्थित ब्रह्मा-शिव आदि देव हर्ष से उद्भ्रान्त हो पुष्पवृष्टि करते हुए आपका स्तवन कर रहे थे।।9।।

देव! जब वासुकि नाग के मुख से निकले हुए श्वास से दैत्यसमुदाय संतप्त हो उठा और उसी से देवगण भी कुछ पीड़ित हो गया, तब आपकी कृपा से मेघों ने जल की वृष्टि की; वह वृष्टि देवगणों पर ही हुई, असुर समूहों पर नहीं।।10।।


उछलते हुए बहुत से तिमि नामक महामत्स्यों तथा ग्राह-समूहों से व्याप्त उस समुद्र में मन्दराचल से चिरकाल तक मथे जाने पर भी जब कोई विकार लक्षित नहीं हुआ, तब अकेले आप अपने दोनों हाथों से सर्पराज को खींचते हुए सुशोभित हुए। पवनपुरेश! रोग से मेरी रक्षा कीजिए।।11।।

।।इति अमृतमथने कूर्मावतारवर्णनं सप्तविंशतितम दशकं समाप्तम्।।


अमृत-मन्थन 

तदनन्तर कालकूट नाम का विष, जो तरल अनल ही था, सबके सामने समुद्र से बाहर निकला। तब देवों के स्तुतिवाद की प्रसन्नता से वशीभूत हुए शिव जी आपका प्रिय करने के लिए उसे पी गये।।1।।

त्रिधामन्! देवासुरों के मथते रहने पर समुद्र से सुरभि प्रादुर्भूत हुई, उसे आपने ऋषियों को दे डाला। तत्पश्चात् अश्वरत्न, [ उच्चैःश्रवा निकला, जिसे बलि ने ने लिया।] फिर, गजरत्न ऐरावत , कल्पतरु और अप्सराएँ प्रकट हुईं, उन्हें आपने देवताओं को दे दिया।।2।।

जगदीश! उसी समय जिसके आप ही परम पुरुष हैं, ऐसी शोभामूर्ति लक्ष्मी देवी निकलीं। उन अमला कमला को देखकर सारा-का-सारा लोक चञ्चल हो उठा और उन्हें पाने की इच्छा करने लगा।।3।।


परंतु जब यह स्पष्ट हो गया कि लक्ष्मी ने आपको ही अपना हृदय समर्पित कर दिया है, तब तुरंत ही देवराज इंद्र ने उन्हें बैठने के लिए मणिपीठिका आगे बढ़ा दी और सबके द्वारा लायी हुई अभिषेक सामग्रियों से ऋषियों ने मन्त्रोच्चारणपूर्वक उनका अभिषेक किया।।4।।

अभिषेक जल के साथ ही साथ पड़ते हुए आपके मनोहर कटाक्षों से जिनकी अंगवल्ली विभूषित हो रही थी, उन महालक्ष्मी को देवताओं ने मणिनिर्मित कुण्डल, पीताम्बर और हार आदि भाषूषणों से अलंकृत किया।।5।।

जो कुचकलशों के भार से मंदगति से चल रही थीं, चलते समय जिनके पैरों से सुंदर पायजेब की झनकार हो रही थी, वे महालक्ष्मी भ्रमरों के गुंजवार से व्याप्त वरणमाला हाथ में लिये लाज भरे लीला विलास के साथ आपके निकट आयीं।।6।।


यद्यपि शंकर- ब्रह्मा आदि समस्त देवता सद्गुणशाली हैं, तथापि वे कुछ न कुछ दोषलेश से युक्त अवश्य हैं- यों विचार कर सदैव सर्व रमणीय आपके गले में लक्ष्मी ने वह दिव्यमाला डाल दी।।7।।

तब आपने शीघ्र ही उन अनन्यभावा जगज्जननी लक्ष्मी को अपने वक्षःस्थल पर धारण कर लिया। आपके वक्षःस्थल पर सुशोभित होती हुई लक्ष्मी के कृपा-कटाक्ष की शोभा-वृष्टि से जगत् परिपुष्ट-सकल संपत्तियों से समृद्ध हो गया।।8।।

उसी समय परम मनोहर विभ्रम-विलासशालिनी वारुणी-देवी सबको उन्मत्त बनाती हुई निकलीं। आपने अज्ञान की हेतुभूता उन वारुणी को अत्यन्त सम्मान के साथ महासुरों को दे दिया।।9।।

तत्पश्चात् आप धन्वन्तरि रूप में समुद्र से प्रकट हुए। आपका स्वरूप सजल जलधर के सदृश परम मनोहर था और आप अपने दोनों हाथों में अमृत-कलश किए हुए थे। मारुतालयेश! मेरी सारी पीड़ाओं को हर लीजिए।।10।।

।।इति अमृतमथने कालकूटोत्पत्ति वर्णनं लक्ष्मीस्वयंवर वर्णनम् अमृतोत्पत्ति वर्णनं च अष्टाविंशतितम दशकं समाप्तम्।।


मोहिनी-अवतार का वर्णन 

देव! प्रकट होते ही आपके हाथ से जब दैत्य उन अनन्य शरण देवताओं को पीछे ढकेलकर अमृत-कलश छीनने लगे तब तत्काल आप अदृश्य हो गये। उस समय आपके प्रभाव से उन दैत्यों में परस्पर विवाद उठ खड़ा हुआ।।1।।

तब आपने एक मोहिनी स्त्री का रूप धारण किया, वह नारी कान्ति से तो श्यामा थी ही, अवस्था में भी श्यामा-सोलह साल की तरुणी थी। वह उभरे हुए स्तनों के भार से कुछ झुकी सी जान पड़ती थी। उसे देखकर सभी असुर तृष्णाकुल हो गये। फिर तो वे अमृतकलश को छोड़कर आपके स्तनकलश की ओर दौड़ पड़े।।2।।


वे अतिशय मोह के वशीभूत हो गये थे, अतः आपसे याचना करते हुए बोले- ‘मृगनयनी! तुम कौन हो? इस अमृत को हम-लोगों में बाँट दो।’ तब ‘दैत्यों! मैं एक कुलटा स्त्री हूँ, तुम लोग मुझमें कैसे विश्वास कर रहे हो।’ –यों कहते हुए भी आपने उनमें गाढ़ विश्वास उत्पन्न कर दिया।।3।।

तत्पश्चात् वे असुर हर्षपूर्वक जब वह अमृतकलश आपको देने लगे, तब आपने ‘मेरी दुश्चेष्टाओं को तुम्हें सहना पड़ेगा’- यों कहकर देवता और असुरों को भिन्न-भिन्न पंक्तियों में बैठाया और लीला-विलासपूर्ण गति से चलकर उस सुधा को पूर्णरूप से देवताओं को दे दिया।।4।।


‘यह हम लोगों में अनुराग रखने वाली है’- यों विचारकर वे असुर चुपचाप बैठे रहे, तब तक भक्तजनों के वशवर्ती आपने वह अमृत देवताओं में ही समाप्त करके अपना असली रूप धारण कर लिया। जिसके गले तक अमृत पहुँच चुका था, उस राहु के सिर को काट दिया।।5।।

आपके पास से अमृत का अपहरण करने के योग्य जो व्यर्थ परिश्रमरूप फल था, उसे असुरों को देकर जब आप अन्तर्धान हो गये, तब उन असुरों ने देवों के साथ युद्ध ठान दिया। तत्पश्चात् उस बढ़ते हुए घोर संग्राम में जब दैत्यराज बलि की आसुरी माया से सुर-समुदाय विमोहित हो गया, तब आप वहाँ प्रकट हो गये।।6।।


उस युद्ध में आपने कालनेमि, माली, सुमाली और माल्यवान् का संहार किया तथा इंद्र ने बलि , जम्भ , बल और पाक को मौत के घाट उतारा। पुनः जिसका वध सूखे एवं गीले पदार्थ से दुष्कर था, उस नमुचि का सिर समुद्र-फेन से उतार लिया। तब नारद जी के कहने से आपने उस युद्ध को बंद कर दिया।।7।।

आपने दैत्यों को मोह में डालने वाला स्त्रीरूप धारण किया था- यह सुनकर उसे देखने की अभिलाषा से शिव जी भूतगणों तथा पार्वती के साथ आपके वासस्थान वैकुण्ठ को गये। वहाँ आपका स्तवन करके उन्होंने अपना मनोरथ कह सुनाया। तब आप अंतर्धान हो गये।।8।।


अंग! तत्पश्चात् आप मनोमोहिनी स्त्री के रूप में प्रकट हुए। वह सुंदरी उपवन के प्रान्त भाग में गेंद उछाल रही थी, जिससे उसके नेत्र चंचल हो रहे थे। वायु के वेग से उसकी साड़ी खिसक गयी थी। उसे देखकर कामदेव के शत्रु शिव जी ने मनोज के वेग से स्त्री-रूपधारी आपको कसकर छाती से चिपटा लिया।।9।।

परंतु मोहिनी पुनः अपने को छुड़ाकर भाग चली। तब महादेव जी भी उसके पीछे-पीछे दौड़ने लगे। उस समय वीर्य के स्खलित हो जाने पर शिव जी में परमार्थ ज्ञान का प्रकाश हो आया। अब आपसे सम्मानित होकर उन्होंने देवी पार्वती से आपकी महिमा का बखान किया। वातनिकेतनाथ! ऐसे भक्तवत्सल आप मेरी रक्षा कीजिए।।10।।


वामन-चरित 

यद्यपि समरभूमि में इंद्र ने महात्मा बलि को मार डाला था, तथापि शुक्राचार्य ने संजीविनी विद्या द्वारा उनके शरीर को जीवित कर दिया। तब उन्होंने यज्ञ के अनुष्ठान द्वारा अपनी शक्ति को बढ़ाया और पराक्रम करके त्रिलोकी को अपने वश में कर लिया। उस समय उनसे भयभीत होकर देवगण इधर-उधर जा छिपे थे। ( प्रह्लाद वंशज होने के कारण) वे आपके सुदर्शन चक्र आदि अस्त्रों से निर्भय थे।।1।।

अपने पुत्र इंद्र को विपत्तिग्रस्त देखकर माता अदिति खेद-खिन्न हो अपने पति महर्षि कश्यप की शरण में गयीं। उन्होंने अदिति को पयोव्रत नामक आपका पूजन बतलाया। तब अदिति ने आपमें पूरे भक्तियोग से दत्तचित्त होकर बारह दिन तक उस व्रत का अनुष्ठान किया।।2।।


उस पयोव्रत की समाप्ति के अवसर पर जिसकी बुद्धि आपमें निलीन थी उस अदिति के समक्ष श्यामवर्ण वाले आप स्वयं चतुर्भुज रूप में प्रकट हुए और अपने चरणों में पड़ी हुई अदिति से ‘मैं तुम्हारा पुत्र होऊँगा। तुम मेरे इस दर्शन की बात किसी से मत कहना।’- यों कहकर आप अन्तर्धान हो गये।।3।।

तदन्तर आप कश्यप के तपोमय वीर्य में आविष्ट होकर अदिति के गर्भ में जा पहुँचे। यह जानकर ब्रह्मा ने आपका स्तवन किया। फिर समय आने पर अदिति ने द्वादशी तिथि तथा श्रवण नक्षत्र से युक्त पुण्य मुहूर्त में आपको जन्म दिया। उस समय आप विष्णु संबंधी दिव्य रूप में प्रकट हुए थे।।4।।


आपको देखकर देव-समुदाय हर्षविभोर हो उठा। वे दुन्दुभियाँ बजाते हुए उस पुण्याश्रम पर पुष्प-वृष्टि करने लगे। आपके माता-पिता भी अञ्जलि बाँधकर जय-जयकार करते हुए स्तवन में प्रवृत्त हो गये। उसी क्षण आपने परम पटु ब्रह्मचारी का रूप धारण कर लिया।।5।।

तब प्रजापति आदि ऋषियों ने आपका उपनयन संस्कार करके मौञ्जी, दण्ड, कृष्णमृग चर्म और अक्षमाला आदि से आपको सुसज्जित कर दिया, जिससे आपका शरीर उद्भासित हो उठा! तब आप अग्निहोत्र का कार्य संपन्न करके जहाँ अश्वमेध यज्ञ हो रहा था बलि की उस यज्ञशाला की ओर प्रस्थित हुए।।6।।


उस समय आप शरीर से भावी विराट् रूप की विशालता के अनुरूप गौरव पहले से ही प्रकट करते हुए- से धरणी को काँपते हुए चल रहे थे। छत्र तो मानो आपने शत्रुओं की गर्मी का निवारण करने के लिए तथा दण्ड मानो दैत्यजनों को दंडित करने के लिए धारण कर रखा था।।7।।

नर्मदा के उत्तर तट पर स्थित उस यज्ञशाला में आपके पहुँचने पर आपकी कान्ति से शुक्र आदि महर्षियों के नेत्र चौंधिया गये। वे परस्पर यों अटकल लगाने लगे कि यह कौन है? क्या ये सूर्य , अग्नि अथवा योगी सनत्कुमार तो नहीं है?।।8।।


तत्पश्चात् आपके तेज से अभिभूत (हतप्रतिभ) हुए शुक्राचार्य आदि ऋषि मनोहर रूपधारी आपको शीघ्र ही बलि के पास ले गये। आपको देखते ही असुरराज बलि का शरीर पुलकित हो उठा। फिर तो उस पुण्यात्मा ने भक्तिपूर्वक आपके निकट जाकर आपका पाद-प्रक्षालन किया और तीर्थ को भी पवित्र करने वाले उस पादोदक को मस्तक पर धारण कर लिया।।9।।

विभो! यद्यपि बलि दैत्यकुल में उत्पन्न हुआ था तथापि प्रह्लाद का वंशज होने के नाते या यज्ञानुष्ठानों से अथवा द्विजों में विश्वास करने से उसने उस पादोदक को प्राप्त कर लिया, जिसे शंकर जी बड़े लाड़ से अपने मस्तक पर धारण करते हैं। गुरुपुरालय! वही आप मेरा भी पालन कीजिए।।10।।

।।इति वामनावतारवर्णनं त्रिंशत्तमदशकं समाप्तम्।।


वामन चरित 

किसी से पराजित न होने वाले भगवन्! तत्पश्चात् आपके श्रीविग्रह के तेज को देखकर दैत्यराज बलि ने प्रसन्नतापूर्वक षोडशोपचार-विधि से आपकी आराधना करके हाथ जोड़कर यों कहा- ‘ब्राह्मण कुमार! स्पष्ट बतलाइये, आप मुझसे धन, भोजन, भवन अथवा भूमि- क्या प्राप्त करना चाहते हैं? मैं आपको सब कुछ प्रदान करूँगा’।।1।।

बलि की उस अक्षीण-जगदीश्वरत्व को प्रकट करने वाली वाणी को सुनकर करुणामूर्ति होने पर भी आपने उसके गर्व का शमन करने के लिए उद्यत हो दैत्यवंश की प्रशंसा करते हुए उससे तीन पग भूमि की याचना की; क्योंकि ‘सर्वं देहि’- ‘सब दो’- यह कहने पर वह वचन किसके लिए हास्यास्पद नहीं होता? अर्थात् सभी उसकी हँसी उड़ाते, इसी से तीन पग भूमि ही माँगी।।2।।


तब बलि ने बड़े दर्स से कहा- ‘तुम नादान हो। अरे! मुझ जगदीश्वर से तीन पग भूमि की क्या याचना करते हो? सारी पृथ्वी का राज्य माँग लो! इस तीन पग भूमि से तुम्हें क्या लाभ होगा?’ परंतु गर्व करने के कारण वह तीन पग भूमि की पूर्ति करने में समर्थ न हो सका, जिससे उसे आक्षेपपूर्ण वचन तथा बन्धन दोनों सहने पड़े। यद्यपि बलि इसके योग्य नहीं था तथापि सम्यक् प्रकार से उस गर्व की उपशान्ति के लिए आपने वैसा किया।।3।।

यदि पादत्रयी से संतोष नहीं होगा तो त्रिलोकी की दान से भी वह संतुष्ट नहीं हो सकता- यों कहे जाने पर बलि ने आपको दान के लिए जल हाथ में लिया। तब बलि की धर्मस्थिरता की परीक्षा लेने की इच्छा वाले आपकी प्रेरणा से दैत्याचार्य शुक्र ने बलि को ‘अरे! ये साक्षात् विष्णु हैं, इन्हें दान मत दो, मत दो’- यों स्पष्ट रूप से मना किया।।4।।


तब ‘यदि ये भगवान् विष्णु हैं और इस प्रकार मुझसे याचना कर रहे हैं, तब तो मेरी सारी कामनाएँ पूरण हो गयीं- मैं कृतार्थ हो गया। निश्चय ही इन्हें इनकी अभीष्ट वस्तु प्रदान करूंगा।’ बलि के यों कहने पर शुक्राचार्य ने उसे शाप दे दिया। तथापि अपनी प्रियतमा पत्नी विन्ध्यावली द्वारा आपके लिए पाद्य समर्पित किए जाने पर बलि ने आपके सर्वस्व समर्पित कर दिया। यह बड़े आश्चर्य की बात हुई।।5।।

जब दैत्यराज बलि ने निस्संदेह आपको सर्वस्व समर्पित कर दिया, उस समय देवों सहित ऋषिगण उस पर पुष्पों की वर्षा करन लगे। तदनन्तर विश्व के सभी प्राणियों के देखते-देखते आपका वह दिव्य वामन-रूप ब्रह्माण्ड कटाह को अवधि बनाकर ऊपर ही ऊपर बढ़ने लगा।।6।।


बढ़ते-बढ़ते जब आपका चरण सत्यलोक में जा पहुँचा, तब कमलजन्मा ब्रह्मा ने अपने धाम में स्थित उस चरण के अग्रभाग को कमण्डलु के जल से पखार लिया। उस पादोदकने सारे लोकों को पवित्र कर दिया। उस शुभ अवसर पर आकाशचारी हर्षातिरेक से विभिन्न प्रकार के नृत्य करने लगे और भक्तिशाली जाम्बवान ने मेरी-वादनपूर्वक भुवनं में विचरते हुए आपकी परिक्रमा कर ली।।7।।

तब तक दैत्यों ने संगठित होकर अपने स्वामी की अनुमति के बिना ही आपके अनुचर देवताओं के साथ युद्ध छेड़ दिया, परंतु वे पराजित हो गये। तदनन्तर ‘ये कालस्वरूप भगवान् विष्णु सामने खड़े हैं, जिनके कारण पूर्व में हम लोग पराजित हुए थे; अतः इस समय तुम लोगों को युद्ध से कोई लाभ नहीं होगा।’ बलि के यों कहने पर वे सब के सब पाताल में चले गये।।8।।


तब पक्षिराज गरुड़ ने बलि को पाश से बाँध लिया। उस समय आपने बलि से उच्च स्वर में कहा- ‘दैत्यराज! तुम जगदीश्वर हो न? मेरे इस तृतीय पद को रखने के लिए स्थान दो; देते क्यों नहीं?’ ‘भगवन्! यह चरण मेरे मस्तक पर रख दीजिए’- यों बलि के अविचलित भाव से कहने पर स्वयं प्रह्लाद उसके निकट उपस्थित हो गये और आपका सम्मान करते हुए स्तवन करने लगे।।9।।

उस समय आपने बलि पर अनुग्रह करके यों कहा- ‘दैत्यराज! यह सब कुछ तुम्हारा दर्प दूर करने के लिए किया गया है। तुम तो अपने पुण्यकर्मों से सिद्ध हो गये हो। अब तुम स्वर्ग से भी बढ़कर सुतलोक में जाओ। इस इंद्र के निवृत्त होने के बाद तुम्हें इंद्रपद भी प्राप्त होगा।’ तत्पश्चात् विप्रों द्वारा आपने उस यज्ञश्रेष्ठ राजसूय को पूर्ण कराया। वातालयेश! मेरी रक्षा कीजिए।।10।।

।।इति बलिविध्वंस नमेकत्रिंशत्तम दशकं समाप्तम्।।


मत्स्यावतार का वर्णन 

प्राचीन काल में छठे चाक्षुषमन्वन्तर की समाप्ति के समय अवान्तर प्रलय के अवसर पर जब ब्रह्मा जी निद्रोन्मुख हो रहे थे, उस समय उनके मुख से महासुर हयग्रीव ने वेदों को चुरा लिया। तब आपने (वेदों का उद्धार करने के लिए) मत्स्य-रूप धारण करने की इच्छा की।।1।।

उसी समय द्रविड़ देश के अधिपति महाराज सत्यव्रत कृतमाला नदी में जल में तर्पण कर रहे थे, उनके हाथ की अञ्जलि में आप एक चमकती हुई आकृति वाली छोटी सी मछली के रूप में दिखायी पड़े।।2।।

राजर्षि सत्यव्रत ने आपको जल में फेंक दिया, परंतु पुनः आपको चकित देखकर वे आपको जलपात्र में रखकर अपने घर ले आये। विभो! वहाँ आपने थोड़े ही दिनों में बढ़कर क्रमशः कलश, कूप, बावड़ी तथा सरोवरों को अपने शरीर से आच्छादित कर लिया।।3।।


तदनन्तर राजर्षि ने आपकी ही आज्ञा से अपने योगबल से आपको समुद्र में पहुँचाया। आपके पूछने पर राजा ने प्रलयार्णवश के दर्शन की इच्छा की प्रकट की, तब उनसे ‘सात दिन तक प्रतीक्षा करो’- यों कहकर आप अन्तर्धान हो गये।।4।।

आपके द्वारा निर्धारित दिवस के प्राप्त होने पर जब सारा पृथ्वी तल जलधाराओं से परिलुप्त हो गया, तब मुनिश्रेष्ठ सत्यव्रत सप्तर्षियों के साथ उस प्रलय-समुद्र में सम्भ्रान्त होकर आपकी शरण में गये।।5।।

तब आपकी आज्ञा का पालन करने वाली पृथ्वी आपकी ही प्रेरणा से नौका का रूप धारण करके वहाँ आ पहुँची। उस पर वे लोग चढ़ गये। पुनः नौका के डगमगाने से जब वे सभी भयभीत हो गये, तब महान् ऐश्वर्यशाली आप उस जलराशि से प्रकट हुए ।।6।।


उस समय आपने मत्स्य मूर्ति धारण कर रखी थी, जो एक लाख योजन लंबी थी। उसका तेज अत्यंत उत्कृष्ट था। उसे धारण किये आपको देखकर मुनिगण संतुष्ट हो गये और आपके कथनानुसार उन्होंने मत्स्य के ऊँचे सींग में नाव को बाँध दिया।।7।।

तब आप उस नाव को खींचने लगे। उस समय नरश्रेष्ठ राजर्षि सत्यव्रत आपकी स्तुति कर रहे थे। तत्पश्चात् आप उस मुनिमण्डल को विश्व के विभिन्न भागों को दिखाते हुए तथा परमज्ञान-ब्रह्मज्ञान का उपदेश देते हुए विचरण करने लगे।।8।।

प्रलयकाल की अवधि समाप्त होने पर आपने सप्तर्षियों को पूर्ववत् प्रस्थापित करके भूपाल सत्यव्रत को वैवस्वत नामक मनु बना दिया। तत्पश्चात् क्रुद्ध होकर हयग्रीव का पीछा किया।।9।।

तथा अपने ऊँचे सींग से उस दैत्य की छाती चीरकर उसे मार डाला और वेदों को लेकर प्रसन्न चित्त वाले ब्रह्मा को प्रदान कर दिया। प्रभञ्जनागारपते! मेरी भी सर्वथा रक्षा कीजिए।।10।।

।।इति मत्स्यावतार वर्णनं द्वात्रिंशत्तम दशकं समाप्तम्।।


अम्बरीष-चरित 

वैवस्वत मनु के पुत्र नभग हुए। नभग के पुत्र महाराज नाभाग हुए और नाभाग के पुत्र अम्बरीष हुए, जो सात समुद्रों से घुरी हुई पृथ्वी के स्वामी अर्थात् सार्वभौम सम्राट होकर भी सदैव आपमें तथा आपके भक्तों में सदा ही मन लगाये रहते थे।।1।।

देव! अम्बरीष सारा लौकिक-वैदिक कर्म आपकी प्रसन्नता के लिए ही करते थे। उनकी भक्ति से ही आपने शीघ्र ही उन पर कृपा की। जिससे उनके याचना न करने पर भी आपने उनकी रक्षा के लिए उन्हें अपने सहस्र धार वाले सुदर्शन चक्र को दे दिया था।।2।।



महाराज अम्बरीष ने आपकी अर्चना करने के लिए एक वर्ष तक द्वादशीव्रत करने का संकल्प किया। फिर तो वे यमुना के तट पर स्थित मधुवन में जाकर अपनी भक्तिमती पत्नी के साथ आपकी महती पूजा में लग गये। उस समय उन्होंने ब्राह्मणों को साठ करोड़ गौएँ दान कीं।।3।।


तत्पश्चात् आपकी आराधना की समाप्ति के अवसर पर पारण के दिन मुनिवर दुर्वासा राजा के महल में पधारे। राजा ने उन्हें भोजन के लिए निमंत्रित किया। तब पर-पीड़ा में निरत रहने वाले दुर्वासा अपनी नित्यक्रिया संपन्न करने के लिए धीरे से यमुना तट पर गये।।4।।


इधर पारण का मुहूर्त समाप्त हो रहा था, उसके लिए खेद के कारण आपकी उपासना में तत्पर रहने वाले महाराज अम्बरीष ने जल से ही पारण कर लिया। इसके बाद दुर्वासा मुनि वापस लौटे। उन्होंने दिव्यदृष्टि से यह ज्ञात कर लिया कि राजा ने पारण कर लिया है। तब तो वे क्रोध से जल भुन उठे और राजा को झिड़कते हुए उन्होंने अपनी एक जटा उखाड़ी और उससे कृत्या उत्पन्न की।।5।।

वह कृत्या हाथ में खड्ग लिए हुए त्रिलोकी को संतप्त कर रही थी। उसे अपने आगे उपस्थित देखकर राजा अपने स्थान से विचलित नहीं हुए। तब आपके भक्त को संकटग्रस्त देखकर आपके सुदर्शनचक्र ने उसे कृत्या को आग में पड़े हुए पतिंगे की तरह भस्म करके मुनि का पीछा किया।।6।।


मुनि दुर्वासा भयभीत होकर समस्त भुवनों में भागते फिरे, परंतु उन्हें सर्वत्र आपका चक्र पीछे लगा हुआ दिखायी पड़ा। तब वे रक्षार्थ ब्रह्मा के पास गये। वहाँ ‘भला, इस कालचक्र का अतिक्रमण कौन कर सकता है?’- यों कहकर निराश लौटाये जाने पर वे भगवान् शंकर की शरण में गये; किंतु शिव जी ने भी आपकी वन्दना ही की।।7।।

भूमन्! फिर, दुर्वासा वैकुण्ठ में पहुँचकर आपके चरणों में जा गिरे। उन्हें प्रणिपात करते देखकर आपने उनसे यों कहा- ‘ऋषे! मैं तो भक्तों का ही दास हूँ। ज्ञान और तप विनयुक्त होने पर ही आदरणीय होते हैं; अतः आप जाइये, अम्बरीष की ही शरण ग्रहण कीजिए’।।8।।


ऐसा कहे जाने पर मुनि ने अम्बरीष के पास जाकर उनके चरण पकड़ लिए। (चरण स्पर्श से लज्जित होकर) राजा पीछे हट गये और आपके अस्त्र सुदर्शन चक्र की स्तुति करने लगे। जब चक्र शान्त होकर लौट गया, तब दुर्वासा मुनि ने अपराध करने पर भी अपने ऊपर जो अम्बरीष की कृपा हुई, उसकी तथा उनकी भगवद्भक्ति की प्रंशसा करते हुए उन्हें सब प्रकार का आशीर्वाद-वर प्रदान किया।।9।।

राजा अम्बरीष एक वर्ष तक निराहार रहकर मुनि की प्रतीक्षा करते रहे। आज उन्होंने महर्षि दुर्वासा को भलीभाँति भोजन कराकर उन्हें प्रसन्न करके विदा किया। तत्पश्चात् स्वयं भोजन किया। तब से वे आपमें पहले से भी अधिक निरत रहने लगे। अंत में उन्हें सायुज्य मुक्ति की प्राप्ति हुई। पवनेश! मेरी रक्षा कीजिए।।10।।


श्रीराम-चरित 

देवताओं ने दशमुख रावण का वध करने के लिए आपसे प्रार्थना की। तब (आपकी अंतःप्रेरणा से) महर्षि ऋष्यश्रृंग कोसल देश में गये। उन्होंने भूपाल दशरथ से पुत्रेष्टि यज्ञ का अनुष्ठान कराकर उन्हें (अग्निप्रदत्त) श्रेष्ठ पायस प्रदान किया। उस पायस का भक्षण करने से राजा की तीन महारानियाँ ( कौसल्या , सुमित्रा और कैकेयी ) एक साथ ही गर्भवती हुईं। उनके गर्भ से स्वयं आपने राम-रूप से लक्ष्मण , भरत और शत्रुघ्न के साथ अवतार लिया।।1।।

देव! बचपन में ही आप पिता की आज्ञा से महर्षि विश्वामित्र के श्रेष्ठ यज्ञ की रक्षा करने के लिए धनुष धारण कर लक्ष्मण के साथ प्रस्थित हुए। मार्ग में मुनि द्वारा उपदेश किये गये दो मंत्रों- बला और अतिबला नामक दो विद्याओं के प्रभाव से आपका सारा मार्गश्रम शान्त हो गया। आपने मुनि के आदेश से मनुष्यों की रक्षा करने के लिए बाणों द्वारा ताटका की देह चीर डाली। तब विश्वामित्र जी ने आपको बहुत से अस्त्र प्रदान किये। उन्हें ग्रहण करके आप मुनि के सिद्धाश्रम नामक तपोवन में पहुँचे।।2।।


वहाँ यज्ञमण्डप के द्वार पर स्थित होकर बाणों द्वारा मारीच को खदेड़ कर (उड़ाकर) अन्य राक्षसों का संहार किया। पुनः मार्ग में अपनी चरण धूलि से अहल्या को स्वस्थ (शापरहित) करते हुए विदेह की राजधानी में जा पहुँचे। वहाँ शिव जी के पिनाक को तोड़कर लक्ष्मीस्वरूपिणी धरणिसुता सीता को प्राप्त करके अपने तीनों सपत्नीक वीर भाइयों के साथ आप अपने राज्य कोसल को प्रस्थित हुए।।3।।

मार्ग में भृगुकुलतिलक परशुराम जी क्रोधान्ध होकर आपसे उलझ पड़े, परंतु अंत में वे अपना वैष्णव तेज आप में संस्थापित करके चले गये। कान्तमूर्ते! तब आप अयोध्या को गये और वहाँ प्रियतमा सीता के साथ सुखपूर्वक निवास करने लगे। तदनन्तर एक समय जबकि भरत शत्रुघ्न के साथ अपने मामा के घर गये हुए थे, पिता दशरथ जी ने आपका अभिषेक कार्य आरंभ किया, परंतु केकयराजकुमारी कैकेयी ने उसमें विघ्न डाल दिया।।4।।


तब पिता के आदेश से आप भाई लक्ष्मण तथा पत्नी सीता के साथ धनुष धारण करके वन में जाने को प्रस्थित हुए। मार्ग में (साथ चलते हुए) पुरवासियों को रोककर निषादराज गुह के घर पहुँचे। वहाँ जटा-चीरधारी होकर आपने नाव से गंगा पार करके मार्ग में महर्षि भरद्वाज के निकट जाकर उन्हें नमस्कार किया और उनके कथानुसार आप गिरिराज चित्रकूट पर अतिशय सुखपूर्वक निवास करने लगे।।5।।

वहाँ भरत के मुख से अपने पिता दशरथ जी को पुत्र-विरह से खिन्न होकर स्वर्ग गया और अर्थात् मृत्यु को प्राप्त हुआ सुनकर आप दुःखाभिभूत हो गये। तब उन्हें तिलांञ्जलि देकर अपनी चरणपादुका तथा पृथ्वी भरत को सौंप दी। तदनन्तर अत्रिमुनि को नमस्कार करके अत्यंत विस्तृत दण्डकारण्य में चले गये। वहाँ प्रचण्ड शरीर वाले दैत्य विरोध को मारकर शरभंग मुनि को सुगति अर्थात् मुक्ति प्रदान की।।6।।


पुनः महर्षि अगस्त्य को नमस्कार करके तापसों का प्रिय करने की इच्छा से आपने उनसे सारे राक्षस-समुदाय के वध की प्रतिज्ञा की। तत्पश्चात् मुनिवर अगस्त्य ने आपको दिव्य वैष्णव धनुष तथा ब्रह्मास्त्र प्रदान किया। आगे बढ़ने पर मार्ग में आपको अपने पिता के मित्र जटायु का दर्शन हुआ। तब गोदावरी के तट पर स्थित पञ्चवटी में आप पत्नी सहित हर्षपूर्वक निवास करने लगे।।7।।

एक दिन वहाँ शूर्पणखा नाम की राक्षसी जा पहुँची। (आपको देखकर) कामदेव के वशीभूत होने से उसका धैर्य छूट गया। उसने आपसे प्रार्थना की, परंतु उसे सहन न करके आपने शूर्पणखा को सुमित्राकुमार लक्ष्मण के पास भेज दिया। लक्ष्मण ने अतिशय क्रुद्ध होकर उसकी नाक काट ली (तब वह अपने भ्राता खर के पास पहुँची।)। शूर्पणखा की वह दुर्दशा देखकर रुष्टचित्त खर, दूषण और त्रिशिरा आप पर टूट पड़े। तब आपने उन्हें उसी क्षण दस हजार से भी अधिक राक्षसों सहित मृत्यु के हवाले कर दिया, परंतु आपके उत्साह और तेज को कोई क्षति नहीं पहुँची।।8।।


अपनी सहोदरा शूर्पणखा द्वारा बताये गये वृत्तान्त से विवश हुए रावण के आदेश से मारीच मायामृग बनकर सीता के सामने गया। उसे देखकर सारस के से नेत्र वाली सीता ने उसे प्राप्त करने की इच्छा प्रकट की। तब उसका पीछा करते हुए आपने उस पर एक बाण द्वारा चोट की। मरते समय उसकी कपटभरी पुकार सुनकर जिसने आपके अनुज लक्ष्मण को भेज दिया था, उस सीता को रावण हर ले गया। तब सीता-विरह से दुःखी होने पर भी रावण के वध के उपाय की प्राप्ति से आप भीतर ही भीतर किसी अद्भुत आनन्द का अनुभव कर रहे थे।।9।।

पुनः सूक्ष्मांगी सीता को खोजते हुए आप आगे बढ़े। तदन्तर मार्ग में ‘रावण मेरा वध करके आपकी पत्नी को हर ले गया’- यों कहकर जटायु के स्वर्ग चले जाने पर आपने अपने सुहृद् जटायु का प्रेत-कार्य संपन्न किया। फिर अपने को पकड़ने वाले राक्षस कबंध को मारा। तत्पश्चात् शबरी से मिलकर आप पम्पा तट पर पहुँचे। वहाँ वायु-पुत्र हनुमान से भेंट हुई, जिससे आपका मन अत्यंत हर्षोल्लसित हो उठा। वातालयेश! मेरी रक्षा कीजिए।।10।।

।।इति श्रीरामचरित वर्णनं चतुस्त्रिंशत्तम दशकं समाप्तम्।।


श्रीराम-चरित 

तत्पश्चात् हनुमान ने आपके साथ सुग्रीव की मित्रता करायी। तब आपने पैर के अँगूठे के बल से दुन्दुभि के शरीरों को दूर फेंककर एक ही बाण से सात साल-वृक्षों को काट गिराया। पुनः आपने सुग्रीव का वध करने के लिए उद्यत अतुल बलशाली बाली को कपट वृत्ति से मारकर स्वयं विरह से विह्वल हो मतंग मुनि के आश्रम के निकट वर्षाकाल व्यतीत किया।।1।।

तदनन्तर लक्ष्मण के कहने से भयभीत होकर साथ जाते हुए सुग्रीव ने रीछों तथा वानरों की सेना इकट्ठी की, जो शीघ्र ही दिशाओं में सीता की खोज करने के लिए उद्यत थी। उसे देखकर प्रसन्नचित्त हुए आपने वायुपुत्र हनुमान के हाथ में अपनी अंगूठी तथा संदेश प्रदान किया। तब उस कपिलदल ने प्रयासपूर्वक प्रत्येक मार्ग में आपकी प्रियतमा का अन्वेषण करना आरंभ किया।।2।।


तत्पश्चात् आपका वृत्तान्त सुनने से जिसके पंख निकल आये थे, उस अतिशय वेगपूर्वक उड़ने वाले सम्पाती के कहने से जिसने समुद्र को पार किया और नगरी के भीतर घुसकर जानकी का दर्शन करके उन्हें अँगूठी प्रदान की, अशोक-वाटिका को नष्ट-भ्रष्ट किया, रण में अक्षकुमार का कचूमर निकाला तथा ब्रह्मास्त्र का बन्धन स्वीकार किया, उस हनुमान ने रावण को देखकर और लंका को जलाकर तहस-नहस करके शीघ्र ही लौटकर आपको चूड़ामणि समर्पित की।।3।।

तब आप सुग्रीव- अंगद आदि प्रबल वानरों की महती सेना से भूमितल को आक्रान्त करते हुए वहाँ से चलकर समुद्र के तट पर आये। वहाँ राक्षसराज रावण का छोटा बाई विभीषण आपकी शरण में आया और एकान्त में उसने आपको शत्रु का वृत्तान्त कह सुनाया। तब समुद्र से प्रार्थना करने पर अपनी प्रार्थना के विफल होने के कारण क्रुद्ध होकर आपने आग्नेयास्त्र का प्रयोग किया। उसके तेज से भयभीत होकर समुद्र प्रकट हुआ। तब उसके कथनानुसार आपको समुद्र के मध्य से मार्ग प्राप्त हुआ।।4।।


उस समय वानरों द्वारा अनवरत लाये जाते हुए पर्वत-समूहों से सेतु का निर्माण कराकर आप समुद्र पार हुए। वहाँ युद्ध में दाढ़, नख, पर्वत, शिखर, शिला और सालवृक्ष ही जिनके आयुध थे, अपनी उन सेनाओं द्वारा राक्षसों को रौंद डाला। तत्पश्चात् जब लक्ष्मणसहित आप समरभूमि में इंद्र को जीतने वाले मेघनाद के साथ जूझते हुए परम पराक्रम प्रकट कर रहे थे, उसी समय उस राक्षस ने आपको वेगपूर्वक नागास्त्र से बाँध लिया। तब पक्षिराज गरुड़ की पाँकों के वायु से आप मुक्त हुए।।5।।

उस संग्राम में जब मेघनाद के शक्ति प्रहार से सुमित्राकुमार मूर्च्छित हो गये, तब हनुमान जी द्वारा लाये गये पर्वत की औषधि के सूँघने से उन्हें पुनः जीवन प्राप्त हुआ। तत्पश्चात् लक्ष्मण ने कुमार्ग की प्रशंसा करने वाले मेघनाद को काल के गाल में भेज दिया। तब विभीषण के बतलाये हुए मार्ग से माया से क्षुब्ध हुई सेनाओं के स्तम्भन को आपने दूर किया। इसी समय धरातल को कँपाता हुआ तथा सारी वानरी सेना को भक्षण करता हुआ कुम्भकर्ण आ डटा, तब आपने उसका संहार कर डाला।।6।।


तत्पश्चात् जम्भासुर के शत्रु इन्द्र ने अपना रथ और कवच आपके पास भेजे। उन्हें ग्रहण करके आप रावण के साथ युद्ध करने लगे। उस संग्राम में आपने ब्रह्मास्त्र द्वारा उसके सिरसमूहों को काट डाला और अग्नि परीक्षा द्वारा शुद्ध हुई सीता को ग्रहण किया। तब समर भूमि में मरे हुए रीछ-वानरों को देवगणों में श्रेष्ठ इंद्र ने (अमृत वर्षा करके) पुनः जीवित तथा घावरहित कर दिया। तब आप पत्नी (तथा अनुज) सहित उन रीछ-वानरों के झुंड को तथा लंकाधिपति विभीषण को साथ लेकर पुष्पक विमान द्वारा अपने नगर की ओर प्रस्थित हुए।।7।।

अयोध्या में आपका दिव्य राज्याभिषेक हुआ, उससे प्रसन्न होकर आप ग्यारह हजार वर्षों तक प्रजा का पालन करते रहे। इसी बीच में मैथिली के विषय में निन्दित वाणी सुनकर शिव! शिव! गर्भिणी- अवस्था में उनका परित्याग कर दिया। तत्पश्चात् शत्रुघ्न द्वारा लवण राक्षस का वध कराकर स्वयं शूद्रमुनि शम्बूक को मौत के घाट उतार दगिया। तब तक सीता महर्षि वाल्मीकि के आश्रम में निवास करती रहीं। वहाँ उन्होंने आपके दोनों पुत्र लव-कुश को जन्म दिया।।8।।


आपके पुत्र लव-कुश द्वारा जिनकी मधुर कृति रामायण काव्य का गान किया जाता था, उन महर्षि वाल्मीकि की आज्ञा से सीता यज्ञशाला में पधारीं; क्योंकि आप उन्हें प्राप्त करना चाहते थे। वहाँ वे पृथ्व में प्रवेश कर गयीं और काल ने आपसे भी स्वर्गारोहण के लिए प्रार्थना की। तब निमित्तवश लक्ष्मण का परित्याग करके स्वयं आप सरयू में डूबकर अपने सम्पूर्ण भृत्यों के साथ स्वर्गलोग में होते हुए ब्रह्माण्डोत्पत्ति से भी पूर्व विद्यमान रहने वाले अपने निवास स्थान वैकुण्ठ को चले गये।।9।।

चक्रपाणे! आपका यह मर्त्यावतार निश्चय ही मृत्युलोकवासियों के शिक्षार्थ ही हुआ था। इस प्रकार कामासक्ति से प्रिय विरहजनित दुःख और धर्मासक्ति से निरपराध का त्याग भी होता है (अतः कामादि में अत्यंत आसक्ति नहीं करनी चाहिए।) अन्यथा स्वानुभूति संपन्न आपके मन में विकार कहाँ? सत्त्वैकमूर्ते! पवनपुरपते! ऐसे आप मेरे रोगजनित कष्ट को दूर कर दीजिए।।10।।

।।इति श्रीरामचरित वर्णनं पञ्चत्रिंशत्तम दशकं समाप्तम्।।


परशुराम-चरित 

पूर्वकाल में आप अत्रिमुनि के पुत्ररूप में अनसूया के गर्भ से दत्त नाम से से उत्पन्न हुए। उस समय शिष्य बनाने में भगवद्भक्ति में बाधा आएगी, अतः भक्ति में तन्द्रायुक्त चित्त वाले आप आत्मनिष्ठ रहकर रहकर अपनी कान्ता के साथ विचर रहे थे। भक्तश्रेष्ठ हैहय- नरेश कार्तवीर्य अर्जुन ने आपको देखा। आपने राजा को ऐश्वर्ययुक्त आठ वर देकर अंत में अपने ही द्वारा उसके वध का वरदान दिया।।1।।

उस समय जो अर्जुन की शक्तिमात्र से कुछ शान्त, ब्राह्मणों से द्वेष करने वाला अतएव पृथ्वी के लिए भार रूप हो रहा था, उस सम्पूर्ण राजकुल का विनाश करने के लिए तथा अर्जुन के वर को सत्य करने के हेतु आप भृगुकुल में जमदग्नि द्वारा रेणुका के गर्भ से उत्पन्न हुए। हरे! उस समय आपका राम नाम था और आप जमदग्नि के पुत्रों में सबसे छोटे थे। आपने माता-पिता को परम आनन्द प्रदान किया।।2।।


चौदह वर्ष की अवस्था में ही आपने संपूर्ण वेदों का ज्ञान प्राप्त कर लिया। एक बार (जल लाने के लिए नदी-तट पर गयी हुई) माता रेणुका गन्धर्वराज चित्ररथ को वहाँ विहार करते देखकर उस पर कुछ आसक्त हो गयीं। तब कोधाविष्ट होकर महर्षि जमदग्नि ने उन्हें मार डालने के लिए पुत्रों को आज्ञा दी, परंतु ज्येष्ठ पुत्रों ने पिता की आज्ञा का पालन नहीं किया। तब आपने अपने सहोदर बड़े भाइयों सहित माता का सिर धड़ से अलग कर दिया। तदनन्तर पिता के प्रसन्न होने पर उनसे भ्राताओं तथा माता के पुनरुज्जीवन संबंधी वर प्राप्त किया। जीवित होने पर माता ने भी आपको वरदान दिया।।3।।

तदनन्तर पितामह भृगु के आदेश से, जिसमें पिता ने माता रेणुका की प्रसन्नता के लिए स्तवन करके स्वर्ग की धेनु सुरभि को ला रखा था, अपने उस आश्रम से प्रस्थान करके हिमालय पर जाकर गोरीपति की आराधना की। फिर शिव जी से वर-रूप में उनका फरसा तथा अन्य महान् अस्त्रसमूहों को प्राप्त करके उनके द्वारा बतलाये हुए दानवों का संहार किया। तत्पश्चात् अपने मित्र अकृतव्रण मुनि से मिलकर आप अपने आश्रम को लौट आये।।4।।


एक बार मृगया के प्रसंग से सहस्रार्जुन आपके आश्रम पर आये। आपके पिता ने सुरभि के प्रभाव से प्राप्त हुए दिव्य भोगों द्वारा राजा का सम्यक् प्रकार से आतिथ्य किया। राजा अपनी राजधानी माहिष्मती को लौट गये। पुनः अपने दुष्ट मंत्री के कहने से उन्होंने सुरभि को खरीद लाने के लिए उसे नियुक्त किया। उस दुर्बुद्धि ने जब सुरभि को पकड़ना चाहा, तब जमदग्नि मुनि ने उसे मना किया, जिससे क्रुध होकर उसने मुनि को मार डारा। तब मुनि के वध से रुष्ट हुई सुरभि ने उसके सारे सैन्य समूह को नष्ट कर दिया। तत्पश्चात् वह सचिव सुरभि के बछड़े को चुराकर माहिष्मती में ले गया।।5।।

तदनन्तर शुक्राचार्य की संजीवनी विद्या के प्रभाव से पुनः जीवित हुए पिता जमदग्नि के कहने से आपका क्रोध भड़क उठा। तब आपने शिव जी के पार्षद महोदर का ध्यान किया। उसने फरसा, धनुष, बाण और घोड़े सारथिसहित रथ लाकर उपस्थित कर दिया। फिर तो आप उन अस्त्रों को धारण करके अपने मित्र अकृतव्रण के साथ रथ पर सवार हो माहिष्मती में जा पहुँचे। वहाँ जब कहने मात्र से राजा ने बछड़ा देना स्वीकार नहीं किया, तब आपने लड़ाई छेड़ दी।।6।।


फिर तो सहस्रार्जुन अपने दस हजार पुत्रों, वीर सेनापतियों से संचालित सत्रह अक्षौहिणी सेनाओं तथा अनेक मित्र समूहों के साथ युद्ध स्थल में आ डटा। परंतु जब तत्काल ही आपके फरसे तथा बाणों के आघात से उसका सारा सैन्यसमूह नष्ट हो गया और मरने से बचे हुए लड़के भयभीत होकर भाग खड़े हुए, तब स्वयं है हयवंशी सहस्रार्जुन ने आप पर आक्रमण किया।।7।।

कभी एक ओर से क्रीड़ावश नर्मदा के जल को रोककर दूसरी ओर उसके बाढ़ मे सेनासहित बहते हुए रावण के गर्व का विनाश करने वाले अपने शोभाशाली हजारों हाथों से उस समय वह अनेकों प्रकार के शस्त्रास्त्रों की वर्षा करने लगा। तब आपने उसे रोक दिया। पुनः उसने आप पर वैष्णव चक्र से वार किया। परंतु जब वह चक्र विफल हो गया, तब सहस्रार्जुन आपको श्रीहरि जानकर आनन्दमग्न हो ध्यान करने लगा, जिससे उसके सारे दोष नष्ट हो गये। तत्पश्चात् आपने उसकी सारी भुजाएँ काटकर उसे मौत के घाट उतार दिया। तब वह आपके परम-पद वैकुण्ठ को चला गया।।8।।


पुनः पितृ-वध को न सह सकने के कारण सहस्रार्जुन के बचे-खुचे पुत्रों ने क्रुद्ध होकर (आपकी अनुपस्थिथि में) आपके पिता जमदग्नि को मार डाला, जिससे माता रेणुका छाती पीटती हुई विलाप करने लगीं। उन्हें रोती देखकर आपने भीषण प्रतिज्ञा की। तत्पश्चात् ध्यान करने पर दिव्य रथ और आयुध आ उपस्थित हुए। उन्हें लेकर आपने सारी दिशाओं में घूम-घूमकर ब्राह्मणद्रोही क्षत्रियों का कुठार और बाणों द्वारा संहार करते हुए पृथ्वी को क्षत्रियहीन कर दिया।।9।।

तदनन्तर पिता को पुनः जीवित करके इक्कीस बार क्षत्रिय कुल का संहार किया और उनके रुधिर से भरे हुए समन्तपंचक नामक महान् ह्रद में पितरों का तर्पण किया। पुनः यज्ञ में काश्यप आदि ब्राह्मणों को पृथ्वी का दान करके आप शाल्व के साथ युद्ध में प्रवृत्त हुए; परंतु सनकादिकों द्वारा ‘ श्रीकृष्ण इसका वध करेंगे’- यों कहे जाने पर आप युद्ध से विरत हो गये।।10।।


तत्पश्चात् शस्त्रास्त्र का परित्याग कर आप महेंद्र पर्वत पर तपस्या करने लगे। पुनः गोकर्ण तक की भूमि को समुद्र द्वारा जलमग्न की हुई देखकर तापसों ने उसके उद्धार के लिए आपसे प्रार्थना की। तब ध्यान करते ही आयुधों के उपस्थित होने पर आपने धनुष पर आग्नेयास्त्र का संधान किया। उसे देखकर सागर भय से चकित हो उठा। भृगुपते! तब आपने स्रुव-क्षेपण से समुद्र को दर हटाकर केरल की भूमिका उद्धार किया। वातेश! मेरी सब तरह से रक्षा कीजिए।।11।।

।।इति परशुरामावतार वर्णनं षट्त्रिंशत्तम दशकं समाप्तम्।।


कृष्णावतार के प्रसंग का वर्णन 

घनीभूत आनन्दस्वरूप भगवन्! प्राचीनकाल में देवासुर संग्राम में आपने जिन राक्षसों का वध किया था, उनमें से भी कुछ राक्षस कर्मभोग शेष होने के कारण मोक्ष को नहीं प्राप्त हुए थे, अतः उन्हें पुनः भूतल पर जन्म लेना पड़ा। उन दैत्यों के भार से अत्यंत पीड़ित हुई भूमि पहले से ही उपस्थित देवताओं के साथ सत्यलोकस्थित ब्रह्मा के पास जाकर कहने लगी-।।1।।

‘हाय! हाय!! ब्रह्मान्! महान् कष्ट है! दुर्जनों के अतिशय भार से पीड़ित तथा समुद्र में मग्नप्राय मुझ अबला की रक्षा कीजिए। खेद है! मेरी विवशता इन देवताओं से पूछ लीजिए।’ हरे! यों बहुत तरह से प्रलाप करती हुई पृथ्वी को देखकर ब्रह्मा चारों दिशाओं में देवताओं के मुखों की ओर दृष्टिपात करके आपके ध्यान में मग्न हो गये।।2।।


(ध्यान में सारी बातें प्रत्यक्ष ज्ञात करके) कमलजन्मा ब्रह्मा देवताओं से बोले- ‘अयि देवगण! धरणी का कथन सत्य है (यह मैंने दिव्य दृष्टि से देख लिया)। निश्चय ही इसकी तथा आप लोगों की रक्षा करने में लक्ष्मीपति विष्णु ही समर्थ हैं; अतः शिव जी को आगे करके हम सब लोग यहाँ से क्षीरसागर को चलें। वहाँ विष्णु को नमस्कार करके उनकी स्तुति करें।’ ब्रह्मा के यों कहने पर वे सब एक साथ वेगपूर्वक आपके निवासभूत क्षीरसागर को चल दिये।।3।।

वे संगठित होकर शीतल मंद सुगंध वायु से सेवित क्षीरसागर के तट पर पहुँचकर जब तक आपके चरणों के ध्यान में दत्तचित्त थे, तब तक ब्रह्मा अपने हृदय में आपकी वाणी को अवगत करके सबको आनन्दित करते हुए यों बोले- ‘देवताओं! स्वयं परमात्मा ने मुझसे जो कुछ कहा है, उस वचन को आपलोग सुनें’।।4।।


(उन्होंने कहा है कि) ‘मैं स्वर्गवासियों को तथा पृथ्वी की दीनदशा को, जो अत्याचारी नरेशों के कारण उत्पन्न हुई है, भलीभाँति जानता हूँ। अतः उसका विनाश करने के लिए सच्चिदानन्द स्वरूप मैं अपने समग्र रूप से यादवकुल में प्रकट होऊंगा। भूतल पर मेरी सेवा के हेतु देवगण अपने अंश से वृष्णिकुल में उत्पन्न हों तथा देवांगनाएँ भी (राजकन्या एवं गोपी-रूप में) जन्म धारण करें।’ इस प्रकार आपके वचन को ब्रह्मा ने सबसे कह सुनाया।।5।।

ईश! कानों के लिए अमृतस्वरूप आपके वचन को सुनकर सभी का अंतःकरण आनन्दित हो गया। तब आपके कृपामृत से तृप्तात्मा होकर सब के सब चले गये। तदनन्तर शूरपुत्र राजा वसुदेव ने आपके सांनिध्यजनित पुण्य से उत्कर्ष को प्राप्त हुई प्रसिद्ध मथुरानगरी में जाकर सौभाग्यशालिनी देवकनन्दिनी देवकी का पाणिग्रहण किया।।6।।


विवाह सम्पन्न हो जाने पर विदाई के अवसर पर देवकी का भ्राता कंस देवकी- वसुदेव के प्रति सम्मान प्रदर्शित करता हुआ रथ पर सारथि बनकर बैठ गया। खेद है, उसी समय मार्ग में आपकी आकाशवाणी ने ‘इसका आठवाँ पुत्र तुझ अत्यंत दुराचारी का हनन करने वाला होगा’- यों घोषित किया। उसे सुनकर भयभीत होने के कारण कंस ने समीप में ही बैठी हुई कृशांगी देवकी को मार डालने के लिए तलवार हाथ में उठा ली।।7।।

पुनः उस दुर्बुद्धि ने देवकी की चोटी पकड़ ली। तब वसुदेव जी बड़ी देर तक उसे सान्त्वनापूर्ण वचनों द्वारा समझाते रहे, परंतु उसने (चोटी) नहीं छोड़ी। तदनन्तर ‘इसके पुत्रों को मैं तुम्हें दे दूँगा’ वसुदेव जी के यों प्रतिज्ञा करने पर वह प्रसन्न होकर घर को लौट गया। पूर्वप्रतिज्ञानुसार वसुदेव जी ने आपके प्रथम सहोदर भाई को लाकर उसे समर्पित किया, तथापि कंस ने स्नेहवश उसका वध नहीं किया। देव! दुष्टों की भी बुद्धि कभी-कभी करुणायुक्त देखी जाती है।।8।।


(जब कंस घर लौट गया,) तब आपकी ही प्रेरणा से नारदमुनि भोजराज कंस के पास जाकर उससे बोले- ‘प्रभो! क्या आप नहीं जानते हैं कि आप लोग असुर हैं और ये यदुवंशी देवता हैं? वे मायावी श्रीहरि देवताओं की प्रार्थना से आप लोगों के वधार्थ (यदुवंश में) उत्पन्न होने वाले है।’ ऐसा सुनकर कंस ने यादवों को स्थानच्युत कर दिया और वसुदेव जी के पुत्रों को मार डाला।।9।।

माधव! जब देवकी के सातवें गर्भ में नागराज अनन्त प्राप्त हुए, तब आपकी प्रेरणा से माया ने उन्हें रोहिणी के उदर में पहुँचा दिया। तत्पश्चात् सच्चिदानन्द स्वरूप आप भी देवकी के गर्भ में प्रविष्ट हुए। विभो! उस समय देवगण आपकी स्तुति कर रहे थे। कृष्ण ! वही आप मेरे रोग समूहों का विनाश करके पराभक्ति प्रदान कीजिए।।10।।

।।इति श्रीकृष्णावतारप्रसंग वर्णन सप्तत्रिंशत्तम दशकं समाप्तम्।।


श्रीकृष्ण का गोकुल गमन 

अयि आनन्दस्वरूप भगवन्! आपके जन्म लेते समय वर्षा-ऋतु आपके प्रकाशोज्ज्वल श्रीविग्रह से बाहर फैलते हुए कान्ति-पुञ्ज की भाँति घनघोर बादलों से आकाश को आच्छादित करती हुई विशेष शोभा पा रही थी।।1।।

उस समय मेघ-जल से सभी दिशाएं अत्यंत शीतल हो गयी थीं और सत्पुरुष-समुदाय अभीष्टार्थ की प्राप्ति से आनन्द विभोर था। तब अर्धरात्रि के समय चन्द्रोदय की भाँति त्रिलोकी के कष्टहर्ता आप इस भूतल पर प्रकट हुए।।2।।


उस समय बाल्यभाव का स्पर्श करते हुए भी जिसने ईश्वरत्वद्योतक विभूतियाँ धारण कर रखी थीं, जिससे प्रकाशमान्, किरीट, कटक, बाजूबंद और हार की प्रभा छिटक रही थी, जो अपनी चारों भुजाओं में शंख, चक्र, कमल और गदा धारण करने से उद्दीप्त हो रहा था तथा जिसकी कान्ति सजल जलधर के समान श्याम थी, अपने उस श्रीविग्रह से आप सूतिकागृह में शोभा पाने लगे।।3।।

वासुदेव! अपने वक्षःस्थल पर सुखपूर्वक निवास करने वाली विलासवती लक्ष्मी के लज्जापूर्वक लक्षित होने वाले विभिन्न प्रकार के कटाक्ष पातों से उस भवन की दुष्ट कंस द्वारा उत्पन्न की हुई अलक्ष्मी (शोभाहीनता)- का उन्मार्जन करते हुए से आप विशेष रूप से सुशोभित हो रहे थे।।4।।


उस समय धीर-साधनचतुष्टयसंपन्न मुनि मंडली के चित्त से भी दूर रहने वाले अर्थात् ध्यान में न आने वाले आपके श्रीविग्रह को अपने नेत्रों द्वारा अवलोकन करके वसुदेव जी के नेत्रों में आनन्दाश्रु छलक आये, उनका शरीर पुलकित हो उठा और उनकी वाणी हर्षगद्गद हो गयी। तब वे नेत्रों के लिए मकरन्द स्वरूप आपकी स्तुति करने लगे-।।5।।

‘देव! प्रसन्न होइये। परम पुरुष! आप ताप-वल्ली का मूलोच्छेदन करने के लिए अतिशय तीक्ष्ण शस्त्ररूप हैं, सभी प्राणियों को समान दृष्टि से देखने वाले तथा अपनी अंशभूता माया द्वारा क्रीड़ा करने वाले हैं। अपने कृपा-परिपूर्ण कटाक्षों द्वारा मेरे कष्टों को दूर कर दीजिए।’ इस प्रकार वसुदेव जी हर्षोल्लसित होकर चिरकाल तक आपके स्तवन में लगे रहे।।6।।


माता देवकी , जिनका लता-सदृश दुबला-पतला शरीर नेत्रों से बहते हुए आँसुओं द्वारा भीग रहा था, स्तोत्रों द्वारा आपका गुणगान कर रही थीं। तब आप दयानिधि ने अपने दो प्राचीन (पृश्नि-सुतपा द्वारा पृश्निगर्भ तथा अदिति कश्यप द्वारा वामन नामक) अवतारों की बातें बताकर उन्हें समझाया और माता के कहने से मानव बल रूप धारण कर लिया।।7।।

तत्पश्चात् नन्द-तनया के साथ अपना व्यत्यास (अदला-बदली- ‘मुझे यशोदा के पास पहुँचा दो और उनकी पुत्री मेरी माता के पास ला दो’- इस आज्ञा का पालन) करने के लिए आप द्वारा प्रेरित किये जाने पर शूर-कुमार वसुदेव जी ने मुनियों द्वारा चित्त से धारम करने योग्य आपको दोनों हाथों से उठाया। उस समय कमल पर बैठे हुए कलहंस-किशोर के समान आपकी अद्भुत शोभा हो रही थी।।8।।


आपके प्रस्थान करते समय भगवती योगनिद्रा ने नन्दगोप के घर में जन्म लिया। उसने आपकी प्रेरणा से पुरवासियों को निद्रित करके निष्चेष्ट कर दिया। फिर तो जो सुदृढ़ रूप से बंद किये गये थे वे अचेतन दरवाजे खुल गये, यह कैसी आश्चर्य की बात है?।।9।।


तदनन्तर नागराज शेष अपने हजारों फणों से वर्षा की बूँदों का निवारस करते हुए फणस्थित मणियों के प्रकाश से स्वच्छन्दतापूर्वक मार्गदर्शन कर रहे थे। इस प्रकार वे धन्यातिधन्य वसुदेव जी आपको सिर पर धारण करके प्रस्थित हुए। हे ईश! वही आप मेरे रोगों के वेग को नष्ट कर दीजिए।।10।।

।।इति श्रीकृष्णावतार वर्णनम् अष्टात्रिंशत्तम दशकं समाप्तम्।।


वसुदेव जी द्वारा योगमाया का लाया जाना 

यदुकुलतिलक वसुदेव जी आपको उठाये हुए आगे बढ़ रहे थे। मार्ग में उन्हें कलिन्दकन्या यमुना का दर्शन हुआ, जो आकाश को चूमने वाली लहरों से युक्त जल से भरी थीं। परंतु आश्चर्य है, वह अगाध जल ऐन्द्रजालिक द्वारा प्रकट की गयी जलराशि की तरह उसी क्षण प्रपद (पादाग्रभाग)- तक परिमाण वाला हो गया।।1।।

तदनन्तर जिसमें गोपिकाएँ निद्रामग्न थीं, बालिका मन्द-मन्द रुदन कर रही थी और जिसके कपाट खुले हुए थे, नन्दगोप की उस वाटिका (बाड़ी या घर)- में प्रवेश करके वसुदेव जी आपको यशोदा की प्रसव-शय्या पर रखकर और उस स्थान से कपटकन्या योगनिद्रा को उठाकर वेगपूर्वक अपने नगर को लौट आये।।2।।


तत्पश्चात् आपकी अनुजा के रुदन-शब्द से जिनकी नींद भंग हो गयी थी, उन दौड़ते हुए द्वारपालों द्वारा निवेदित प्रसव-वार्ता से ही जो पीड़ित हो उठा था और जिसके केशपाश अस्त-व्यस्त थे, वह भोजराज कंस तुरंत ही वहाँ आ पहुँचा; परंतु अपनी बहन के हाथ में कन्या देखकर वह असंतुष्ट सा हो गया।।3।।

पुनः ‘यह निश्चय ही कपटशाली मधुसूदन की माया हो सकती है’- यों सोच-विचार कर कंस ने देवकी की गोद में चिपटी हुई उस बालिका को उसी प्रकार खींच लिया, जैसे हाथी पुष्करिणी के भीतर से मृणालिका को झटक लेता है। तत्पश्चात् उसने मायारूपिणी आपकी अनुजा को शिला पर पटक दिया।।4।।


परंतु जैसे आपके उपासक तत्काल ही मृत्यु पाश से छूट जाते हैं, उसी प्रकार वह बालिका कंस के हाथ से छूट गयी और तुरंत ही उसने दूसरा रूप धारण कर लिया। वह नीचे के लोकों में नहीं गयी, आकाशमार्ग से जाती हुई सुशोभित हुई। उस समय उसके आठ हाथों में चमकते हुए बड़े-बड़े आयुध शोभा पा रहे थे।।5।।

(उस समय योगमाया ने कंस से कहा-) ‘रे क्रूरकर्मा कंस! मुझे पटकने से तुझे क्या लाभ मिला? मूर्ख! तेरा वध करने वाला कहीं उत्पन्न हो चुका। अब तू अपने हित की चिन्ता कर।’ विभो! आपकी अनुजा उस दुष्ट कंस से यों कहकर मरुद्गणों द्वारा स्तुत होती हुई अभीष्ट स्थान को चली गयी और भूतल पर भी यत्र-तत्र मंदिरों में स्थित हुई।।6।।


दूसरे दिन प्रातःकाल भूपाल कंस ने प्रलम्ब , बक, पूतना आदि मानी दानवों को बुलाकर उनसे योगमाया द्वारा कहा हुआ वचन कह सुनाया। तब वे निर्भय होकर शिशुओं का प्राण हरण करते हुए आपकी वध की इच्छा से संसार में घूमने लगे। भला, क्रूर-कर्मियों के लिए कौन सा कुकर्म दुष्कर है?।।7।।


मुकुन्द! इधर नन्दगोप के गृह में नन्दप्रिया यशोदा की प्रसूति शय्या पर सोये हुए आप जब अपने मृदुल चरणों को थोड़ा उछालकर रोने लगे, तब वहा सोयी हुई गोपिकाएँ जाग उठीं और उन्होंने पुत्रोत्पत्ति का समाचार घोषित किया। अहो! उस समय की दशा क्या कहें, सारा गोकुल आनन्दविह्वल हो उठा।।8।।


अहो! यशोदा ने संसार में सभी पुण्यवानों को मात कर दिया; क्योंकि पहले तो उसने नूतन शरीर धारण करने के कारण अत्यंत मनोहर आपको अपने निकट पाकर नेत्रों द्वारा आपके रूपामृत का पान किया, पुनः तुरंत ही हर्षविभोर होकर आपको अपने स्तनों का दूध पिलाया और आपके मनोहर शरीर का स्पर्श-लाभ किया।।9।।

उस समय नन्दगोप ने हर्षोल्लसित होकर आपकी मंगल कामना से ब्रह्माणों को क्या नहीं दे डाला अर्थात् सब कुछ दान किया। सी प्रकार गोपों ने भी कौन सा मंगल नहीं किया अर्थात् सभी प्रकार के मांगलिक कार्य संपन्न किये। त्रिलोकी के मंगल स्वरूप भगवन्! आप यहाँ रोगों से मेरी रक्षा कीजिए।।10।।


पूतना उद्धार 

तदनन्तर अमन्द मंगल के आश्रयस्थान नन्द जी जब वार्षिक कर चुकाने के लिए राजधानी मथुरा में गये हुए थे, उस समय वहाँ उन्हें देखकर आपके पिता वसुदेव जी ने उन्हें कंस के सहायकजनों का उद्यम पूर्णतः ज्ञात था, नन्द जी से कहा।।1।।

‘अयि सखे! आपके पुत्र का जन्म आज मुझे अपने और से पुत्र के जन्म की भाँति आनन्द दे रहा है।’ इस प्रकार व्रजेश्वर नन्द पर आपका पितृत्व आरोपित करके आदरपूर्वक उनसे कहा।।2।।

‘मित्र! यहाँ आपके व्रज की सीमा में सैकड़ों अपशकुन हो रहे हैं, इसलिए शीघ्र ही लौट जाइये।’ वसुदेव जी के यों कहने पर व्रजेश्वर नन्द आपके अमंगल के भय से भीत होकर तुरंत ही लौट चले।।3।।


उसी अवसर पर नन्द की अनुपस्थिति के समय एक सुंदर स्वरूप वाली युवती व्रज में आयी। उसके सुसज्जित केश पाश पर भौंरे मँडरा रहे थे। माया से शिशुरूप धारण करने वाले भगवन्! वह आपके निकट गयी।।4।।

वह राक्षस कुल में उत्पन्न हुई बालघातिनी पूतना थी। उसे देखकर व्रज-युवतियाँ क्षण भर तक यों विचार करती रहीं कि ‘यह कौन है?’ तब तक उसने आपको उठा लिया।।5।।

ललित हाव-भाव के विलास से जिनका मन अपहृत हो चुका था, वे युवतियाँ उसे रोकने में समर्थ न हुईं। तब पूतना ने भवन के भीतर बैठकर मायामूर्तिधारी आपके मुख में अपना स्तन दे दिया।।6।।


तब आप निःशंक भाव से उसकी गोद में बैठकर बड़े-बड़े आम के फलसदृश उसके स्तनमंडल को, जो घातक विष से अनुलिप्त था, बारंबार चूसने लगे; क्योंकि आप उस पर बालकों का वध करने के कारण रुष्ट हो रहे थे।।7।।

आप प्राणों के साथ ही साथ उसका स्तन पी रहे थे, (जिससे असह्य दुःख के कारण वह छटपटाने लगी।) तब उसने अपना भयंकर राक्षसी-शरीर प्रकट कर दिया और मेघ ध्वनि के समान गंभीर आर्तनाद करती हुई वह दोनों भुजाओं को फैलाकर (बाहर गोष्ठ में) गिर पड़ी।।8।।

व्रज में उसके भयंकर चीत्कार के श्रवण से तथा भयानक शरीर के दर्शन से सभी गोप भय से मोहित हो रहे थे, परंतु आप उसकी छाती पर खेल रहे थे। तब गोपिकाओं ने आपको उठा लिया।।9।।

भुवनमंगल! तब युवतियों ने आपके ही नामों द्वारा अनेक प्रकार से आपके अंगों की रक्षा की। अयि वातनिकेतननाथ! आप मुझे नीरोग करेक अपना सेवक बना लीजिए।।10।।


पूतना के शव का दाह और गोपियों का आनन्द 

नन्द जी वसुदेव जी के वचन को सुनकर व्रज को लौट रहे थे। मार्ग में जिसने अपने शरीर के भार से समस्त वृक्षों को छिन्न-भिन्न कर दिया था, ऐसे किसी अद्भुत देखकर भयभीत-चित्त हो गये और आपकी शरण में गये।।1।।

तदनन्तर गोपियों के मुख से पूतना के वृत्तान्त को सुनकर सभी गोपों ने भय और विस्मय से सहसा अपने नेत्र बंद कर लिये। फिर उन्होंने आपके द्वारा गिराये गए उस भयंकर पिशाच-शरीर को फरसों से टुकड़े-टुकड़े करके दूर ले जाकर उसका दाहसंस्कार किया।।2।।

आपके द्वारा पान किये जाने के कारण जिसके स्तन पवित्र हो गया था, उसके उस शरीर से उत्तम सुगन्धयुक्त धूम निकलने लगा, जो आकाश में ऊँचे तक उठा हुआ था और ऐसी शंका उत्पन्न कर रहा था कि क्या यह अगुरु का धुँआ है अथवा यह चंदन या गुग्गुल का धुआँ तो नहीं है?।।3।।


‘मेरे अंग-संग का फल दूर-जन्मान्तर में नहीं प्राप्त होता, बल्कि तत्काल ही क्षणभर में प्राप्त हो जाता है। वह आप लोगों को भी प्राप्त होगा।’ गोपालकों से मानो यों कहते हुए आपने पूतना के शरीर में सुगन्ध का विस्तार किया था।।4।।

‘आश्चर्य है कि इस राक्षसी ने कुमार को मार नहीं डाला। इस भय को वसुदेव जी ने पहले भी बतला दिया था- यह और भी आश्चर्यजनक है’- इस प्रकार गोपसमुदाय वसुदेव जी की प्रशंसा करता हुआ आपके मुखावलोकन के आनन्द में निमग्न हो गया।।5।।

अयि वासुदेव! आपके निवास करने से जिसमें प्रतिदिन लक्ष्मी की वृद्धि हो रही थी, सैकड़ों मंगल कार्य बिना किसी क्षति या बाधा के होते रहते थे तथा जो घनीभूत हर्ष से परिपूर्ण था, ऐसा यह व्रज चारों ओर से शोभा पाने लगा।।6।।


घरों में युवतियाँ आपके सुन्दर रूप तथा हास की परस्पर कथाएँ कहती हुई उलझी रहती थीं। गृहकार्य समाप्त हो जाने पर वे प्रतिदिन आपका दर्शन करने आती थीं और आपको निहारकर अत्यंत आनन्दित होती थीं।।7।।

कोई कहती थी, ‘अहो! लाला मेरी ओर टकटकी लगाकर देख रहा है। कोई कहती थी, बच्चे ने मुझे देखकर मन्द-मन्द मुसकराया है। कोई हाथ पसारकर ‘आओ, मेरे पास आओ’- यों कहती थी। ईश! गोपवधुएँ आपके प्रति क्या-क्या चेष्टा नहीं करती थीं? अर्थात् वे आपको गोद में लेना, आलिंगन, करना, चूमना और लाड़ लड़ाना आदि सब कुछ करती थीं।।8।।

जब आपके शरीर-स्पर्श के कुतूहल से भरी हुई गोपिकाएँ आपको परस्पर एक के हाथ से दूसरी के हाथ में देती थीं, उस समय आप लाल कमलों की माला पर मँडराते हुए मधुलोभी भ्रमर की समानता को प्रकट करने लगे थे।।9।।

जिस समय यशोदा आपको गोद में लेकर स्तन पिलाती हुई आपके मुख की ओर निहारकर हँसती थीं, उस समय उन्हें वात्सल्य-स्नेह की कौन सी दशा नहीं प्राप्त होती थी अर्थात् स्तम्भ, स्वेद, रोमाञ्च आदि सभी अवस्थाएँ क्रमशः उनके अंगों में प्रकट होने लगीं। हरे! ऐसे भक्तवत्सल आप मुझे इस रोग से बचाइये।।10।।


शकटासुर-उद्धार 

प्रभो! एक बार आपकी वर्ष-गाँठ के दिन ब्रजेश्वरी यशोदा ने अपने जाति-भाइयों, गोपांगनाओं तथा ब्राह्मणों को भोजनार्थ आमंत्रित कर रखा था, जिससे वे आपको एक महान शकट के समीप सुलाकर रसोई आदि के कार्य में लग गयीं।।1।।

इतने में ही उन्हें आपके समीप से आपकी रक्षा के लिए नियुक्त किए गये बालकों के भययुक्त आक्रन्दन के उच्च स्वर से संयुक्त फटती हुई लकड़ी का चटचट शब्द सुनायी पड़ा।।2।।

तब उस शब्द के सुनने से सम्भ्रान्त होने के कारण दौड़ने के परिश्रम से जिनके स्थूल स्तन हिल रहे थे, उन व्रजांगनाओं से घर से बाहर जाकर आपको चारों ओर से गिरती हुई भारी-भारी लकड़ियों के बीच विद्यमान देखा।।3।।


‘अहो! बच्चे को क्या हो गया, क्या हो गया’- यों कहते हुए नन्द , गोपगण तथा ब्राह्मण शीघ्र ही दौड़ते हुए वहाँ आये और आपको यशोदा द्वारा उठाया हुआ देखकर आश्वस्त हुए। उस समय उनके नेत्र आँसुओं से आर्द्र हो रहे थे।।4।।

वे कह रहे थे- अरे! यह आश्चर्यजनक काण्ड करने वाला कौन है, कैसा है? कहाँ से आया है? किस कारण से आया है? जिसने इस विशाल शकट को टूक-टूक कर दिया है। जब उन्हें वहाँ कोई कारण ज्ञात नहीं हुआ, तब वे अपनी नाक पर हाथ रखकर चकित दृष्टि से आपकी ओर निहारते हुए ठगे से खड़े रहे।।5।।

ईश! तब आपके रक्षक बालकों ने बतलाया- ‘हाँ मैंने देखा है, हाँ- हाँ मैंने भी देखा है, इस लल्ला ने दूध पीने की इच्छा से रोते हुए जब अपने चरण कमलों को उछाला है, तब उनसे आहत होकर छकड़ा उलट गया है’।।6।।


तब आपके प्रभाव से अनभिज्ञ कुछ लोग यों कहने लगे- ‘ये अबोध बालक हैं। ये सब भय से कह रहे हैं। इनका यह कथन सर्वथा दुर्घट है।’ परंतु जिन्होंने पूतना को देखा था, उन नन्दादि गोपों को (आपके प्रभाव से ही यह कार्य हुआ है, ऐसी) थोड़ी आशंका हो गयी।।7।।

तब ‘मूँगे के सदृश अरुण वर्ण वाले इस चरण में घाव तो नहीं लगा? कमल के समान सुशोभित इन रमणीय हाथों में चोट तो नहीं आयी?’- यों कहकर विस्तृत करुणा की तरंगों में बहती हुई गोपांगनाएँ आपके निकट जाकर आपके शरीर को धीरे-धीरे सहलाने लगीं।।8।।

उस समय नन्दबाबा ने ‘अये! आज जगदीश्वर की कृपा के लेशमात्र संयोग से सुरक्षित मेरे पुत्र को मुझे दो।’- यों कहकर आपको गोद में ले लिया। तब उनका शरीर रोमाञ्चित हो उठा और वे बारंबार आपको अपने हृदय से लगाने लगे।।9।।


इस प्रकार शकट में छिपकर बैठा हुआ शकटासुर निश्चय ही आपको मारने के लिए आया था, किंतु वह स्वयं आपके द्वारा मृत्यु का ग्रास बना दिया गया। परंतु इसका क्या कारण है कि उसके शरीर का धूलिकण भी दिखायी नहीं पड़ा? ऐसा प्रतीत होता है कि वह अवश्य ही शुद्ध सत्त्वस्वरूप आपमें सशरीर लीन हो गया।।10।।

तदनन्तर नन्दबाबा ने ब्राह्मणों का विधिवत् पूजन किया और उन्होंने विशेष रूप से आपके विघ्न विनाश के लिए मांगलिक आशीर्वाद दिये। इस प्रकार आप अपनी बाल्य-मधुरिमा से व्रज-वासियों को विमोहित करने लगे। मरुत्पुराधीश! मुझे रोगों से मुक्त कर दीजिए।।11।।


तृणावर्त-वध 

गुरुमरुत्पुरनाथ! एक बार आपने अपने शरीर की गरिमा को इतना अधिक बढ़ा लिया कि माता आपको गोद में धारण करने में समर्थ न हो सकीं, तब उन्होंने आपको पालने में लिटा दिया और शंकालु होकर ‘यह कैसे आश्चर्य की बात है!’- यों सोचती हुई वे गृह कार्य में लग गयीं।।1।।

तब तक दूर से ही सुनायी पड़ने वाले भयंकर शब्द तथा अधिक मात्रा में बढ़ी हुई धूलि-वर्षा से जिसने दसों दिशाओं को परिपूर्ण कर दिया था, वह महादैत्य तृणावर्त बवंडर के रूप में आकर भक्तजनों के मन का अपहरण करने वाले आपको चुरा ले चला।।2।।


उस समय उत्कट धूलि वर्षा तथा अंधकार के कारण जिसकी दृष्टिशक्ति नष्ट हो गयी थी, वह गोपसमुदाय कुछ भी देखने में समर्थ न हो सका। तब तक ‘मेरे लल्ला का क्या हाल है?’ यों सोचकर माता यशोदा दौड़कर आपके पास जा पहुँची; परंतु वहाँ आपको न देखकर फूट-फूटकर रोने लगीं।।3।।

तब तक आपके भारी भार को धारण करने से जिसकी गमन-शक्ति नष्ट हो गयी थी और जिसका शरीर क्षीण हो गया था, वह महादानव तृणावर्त भी निश्चेष्ट हो गया। तत्पश्चात् धूलि-वर्षा और झंझारव के शान्त होने पर व्रज में आपकी माता का रुदन शब्द व्याप्त हो गया।।4।।


यशोदा के रोदन के सुनने के कारण नन्द आदि सारा गोप समुदाय उनके गृह में जाकर क्रन्दन करने लगा। इधर दानव तृणावर्त समस्त प्राणियों के मुक्तिदाता आपको छोड़ देने की चेष्टा करने लगा; परंतु जब आपने उसके गले को नहीं छोड़ा, तब वह दीन होकर आकाश प्रदेश से भूतल पर गिर पड़ा।।5।।

तत्पश्चात् रोने से विह्वल हुए गोपों ने गोष्ठ के बाहर स्थित शिला की पृष्ठभूमि पर गिरते हुए एक अत्यंत स्थूल शरीर को देखा तथा उसके वक्षःस्थल पर किलकारी मारकर हँसते हुए एवं अक्षत शरीर वाले आपको भी देखा।।6।।


तब शिलापृष्ठ पर गिरने से चूर्ण हुए उस भारी भरकम शरीर से जिसके प्राण निकल गये थे, उस दुष्ट दानव के वक्षःस्थल पर अपने कमल सदृश हाथों से पीटते और उन्मुक्त हास करते हुए आपके निकट जाकर गोपों ने आपको उसी प्रकार उठाया मानो किसी गिरिवर से नीलरत्न उठा लिया गया हो।।7।।

तदनन्तर शीघ्र ही परमानन्दमय आपके एक-एक अंग को पकड़कर नन्द आदि गोपों द्वारा एक ही साथ जिनके समस्त अंगों का परिचुम्बन हो रहा था तथा जो ‘यह जो मुझे गोद में लेने के लिए उत्सुक हैं’- ऐसी आशंका से गोपिकाओं के कर-कमलों पर स्वयं टूट पड़ते थे, उन आपका हम लोग स्तवन करते हैं।।8।।


विभो! उस समय फिर भी ‘भला, हम लोग क्या कर सकते हैं, ऐसे संकट के अवसर पर प्रणतजनों के दुःखनाशक गोविन्द ही मेरे पुत्र की रक्षा करें।’- इत्यादि रूप से आपके ही माता-पिता, ताऊ आदि गोप आपकी सुरक्षा के लिए आपसे ही प्रार्थना करने लगे।।9।।

अयि अनिलालयेश! इस प्रकार वायु-रूपधारी दानव तृणावर्त का तो आपने संहार कर डाला; परंतु वायु से उत्पन्न हुए मेरे रोगों को क्यों नहीं नष्ट कर देते? मैं अपने संपूर्ण रोगों की शान्ति के लिए आपसे बार-बार प्रार्थना करता हूँ। मैं इसके अतिरिक्त और कर ही क्या सकता हूँ।।10।।


श्रीकृष्ण के जातकर्म आदि संस्कार का वर्णन 

विभो! जिन्हें ज्यौतिष शास्त्र का यथार्थ तत्त्व सम्यक् प्रकार से विदित था, वे मुनि गर्गाचार्य वसुदेव जी के कहने से गुप्त रूप से आप निष्क्रिय का नामकरणादि संस्कार करने के लिए आपके घर पर पधारे।।1।।

उन्हें देखकर नन्द जी का हृदय आह्लादित हो उठा। उन्होंने संयमशीलों में देवतुल्य वन्दनीय गर्गमुनि का यथाविधि आदर-सत्कार किया। तदनन्तर उत्सुकचित्त होकर मंद मुसकराहट आर्द्र वाणी में उन्होंने मुनि से आपके संस्कार करने के लिए कहा।।2।।

तब गर्गाचार्य जी ने यों उत्तर दिया- ‘आर्य! मैं यदुवंश का आचार्य हूँ, अतः यह कार्य अत्यंत गुप्तरूप से संपन्न होना चाहिए। (क्योंकि मेरे संस्कार करने से कहीं कंस को शंका न हो जाय कि यह यदुकुमार है।)’ तदनन्तर आपके स्पर्श से पुलकित शरीर वाले गर्गमुनि अग्रजसहित आपका नामकरण करने को उद्यत हुए।।3।।


उस समय मुनि ‘भला, जिसके हजारों अथवा अनन्त नाम हैं, उसका नामकरण मैं कैसे कहूँ?’ निश्चय ही इस विचार में डूब गये। विभो! तत्पश्चात् एकान्त में गर्गाचार्य ने आपका नाम करण किया।।4।।

ऋषि ने कृषिधातु और णकार से, जो क्रमशः सत्ता और आनन्द के वाचक हैं, आपकी सत्तानन्द स्वरूपता बतायी अथवा जगत् के पापा का कर्षण करना- यह आपका स्वभाव बताया और इसी तात्पर्य से आपका नाम ‘ कृष्ण’ रख दिया।।5।।

पुनः आपके अन्य विभिन्न नामों की व्याख्या करते हुए उन्होंने आपके अग्रज का ‘राम’ आदि नाम रखा। तदनन्तर आपको ( विष्णु हैं- यों) प्रकट न करते हुए उन्होंने नन्दबाबा से आपका प्रभाव अलौकिक बताया।।6।।


‘जो आपके पुत्र से स्नेह करेगा अर्थात् कृष्णभक्त होगा, वह पुनः मायिक शोकों से मोहित नहीं होगा- उसे जनन-मरणादि के दुःख का अनुभव नहीं करना पड़ेगा। किंतु जो आपके पुत्र से द्रोह करेगा अर्थात् कृष्णविमुख होगा, वह नष्ट हो जाएगा।’ इस प्रकार उन ऋषि श्रेष्ठ ने आपके महत्त्व का वर्णन किया।।7।।

‘यह बहुत से दैत्यों को जीत लेगा, अपने बंधु समुदाय को अमल पद की प्राप्ति करायेगा और अपनी अत्यंत निर्मल कीर्ति का श्रवण करेगा।’- यों ऋषि ने आपके ऐश्वर्य का कथन किया।।8।।

‘इसी पुत्र के द्वारा तुम लोग समस्त संकटों से पार हो जाओगे, अतः इस पुत्र में तुम लोग आस्था बनाये रहो।’ इस प्रकार ‘ये विष्णु हैं’ इतना ही मात्र न कहकर आपके कृष्णावतार के शेष सारे कर्मों का गर्गमुनि ने वर्णन कर दिया।।9।।

यों कार्य संपन्न करके गर्गमुनि वहाँ से चले गये। तदनन्तर आनन्दित हुए नन्द आदि गोप बड़े लड़े लाड़-प्यार से आपका लालन-पालन करने लगे। श्रीमरुत्पुराधीश! आप मुझ पर कृपा करके मेरे रोगों का निराकरण कर दीजिए।।10।।


श्रीकृष्ण की बालक्रीड़ा 

हे बलराम सहित मुरारि श्रीकृष्ण! अब आप दोनों घुटनों और हाथों के बल बकैया चलते हुए भवन के विभिन्न भागों को सुशोभित करने लगे। उस समय चरणकमल के हिलने से नूपुर की बड़ी मधुर झनकार होती थी, जिसे सुनने से कौतुकवश आप दोनों बड़े सुंदर ढंग से वेगपूर्वक विचरने लगते थे।।1।।

बीच-बीच में मन्द-मन्द मुसकरा देते थे, जिससे नयी-नयी निकलती आपकी दँतुलियाँ दीख पड़ती थीं। भागने के कारण आपके मुख पर घुँघराली अलकें बिखर जाती हैं। घुटने के बल चलने से आपके चरण कमल के तलवे स्ष्टतः दृष्टिगोचर होते थे। भुजाओं के ऊपरी भाग से खिसक कर मणिबन्ध में सटे हुए कंकणों से आपकी अनोखी शोभा हो रही थी। इस प्रकार आप दोनों अपने को निहारने वाले सभी मनुष्यों के मन को हठात् हर लेते थे।।2।।


जब कुछ लोग आपके पीछे चलने लगते तब आपके नेत्र कौतुकवश चंचल हो जाते और आप दोनों अद्भुत किलकारी के साथ हँसते हुए भागने लगते। पुनः मुखकमल को तिरछा करके पीछे की ओर देखने लगते। वासुदेव! इस प्रकार आप दोनों कौन-सा कौतुक नहीं करते थे।।3।।

कभी-कभी वेग से भागते समय आप दोनों व्रज की कीच में गिर पड़ते, फिर पंकलिप्त शरीर से ही उठ जाते थे। उस समय आकाश में देखने के लिए आये हुए पाप-पंकरहित मुनिगण मुसकराते हुए आप दोनों की वन्दना करने लगते। तदनन्तर दोनों माताएँ यशोदा और रोहिणी दयावपरवश हो शीघ्र ही दौड़कर आप दोनों को गोद में उठा लेतीं बारंबार हृदय से लगातीं और चुम्बन करने लगतीं।।4।।


आपको स्तन्य पान कराने वाली कृपाकुला माता यशोदा के स्तनों से दूध झरने लगता और वे आपको अंक में लेकर धन्य-धन्य हो जाती थीं। मायामय गोपरूपधारी भगवन्! स्तनपान करते समय बीच-बीच में आप हँस देते ते, जिससे आपकी छोटी-छोटी दँतुलियों के दीखने से हृदयहारी आपके मुख को देखकर यशोदा हर्ष-समुद्र में हिलोरें लेने लगतीं।।5।।

कुछ ही दिनों में आप पैरों के बल खड़े होकर चलने लगे। तब बाल-चपलतावश समवयस्क ग्वालबालों के साथ समीपस्थ पड़ोसियों के घरों में खेलने जाने लगे। वहाँ जब घर के पालतू शुक, विलाव तथा बछड़ों के पीछे दौड़ने लगते, तब हँसते हुए गोप बड़ी कठिनता से आपको रोक पाते थे।।6।।


मुरारे! हलधर के साथ आप जहाँ-जहाँ जाते, वहीं-वहीं गोपियों के नेत्र विवश होकर आपके ऊपर पड़ते। उनके गृहकार्य पड़े ही रह जाते। यहाँ तक कि उन्हें अपने शिशुओं तथा नौकरों-चाकरों का भी स्मरण नहीं रहता। इस प्रकार वे प्रतिदिन आपकी बाललीला देखने में ही व्यग्र रहती थीं।।7।।

गोपिकाएँ मुझे सद्यः निकाला हुआ ताजा मक्खन दें- इस इच्छा से आप कहीं तो मीठे सुरीले पद गाते थे और कहीं-कहीं ठुमुक-ठुमुककर नाचते थे। तब दयालु युवतियाँ आपको मक्खन देती थीं। इस प्रकार आप कहीं सद लोना मक्खन खाते थे और कहीं गरमागरम ताजा दूध पीते थे।।8।।


‘पूर्वकाल में मैंने बलि के घर जाकर याचना की थी, सो वह याचना वहीं रह जाय; अब मैं पुनः इन अबलाओं के आगे याचना कर्म नहीं करूँगा।’ देव! क्या मन में ऐसा ही विचार करके आप माँगना छोड़कर मधुर मनोहर चोरी-लीला द्वारा दही- मक्खन चुराने लगे थे?।।9।।

आपके दही-माखन चुराने पर गोपांगनाओं के हृदय में क्रोध और शोक को प्रवेश करने का अवकाश ही नहीं मिलता, उलटे उन्हें हर्ष होता था; क्योंकि आप उनके हृदय को भी चुराकर हर्ष-सिन्धु में निमग्न कर देते थे। हे वातगेहाधिनाथ! ऐसे आप मेरे रोगों को शान्त कर दीजिए।।10।।


विश्वरूप-प्रदर्शन 

अयि देव! शैशवावस्था में एक बार स्वयं आप माता की गोद में उत्तान लेटे हुए दूध पी रहे थे। उसी समय जँभाई आने के कारण आपने अपना मुख खोल दिया। उस मुख में गोपी यशोदा को सारा विश्व दिखायी पड़ा।।1।।

जगदीश्वर! पुनः कुछ वयस्क होने पर जब आप बालकों के साथ खेल में तल्लीन थे, तब फल-संग्रह से वंञ्चित किए जाने के कारण क्रुद्ध हुए ग्वालबालों ने माता यशोदा से कहा कि ‘ कृष्ण ने मिट्टी खायी है’।।2।।

अयि विभो! प्रत्येक प्रलय के अवसर पर जो पृथ्वी, जल आदि समस्त प्रपञ्च को भक्षण कर लेने वाले हैं, ऐसे आपको थोड़ी सी मिट्टी खा लेने से रोग हो जायेगा- इस भय से भीत हुई माता यशोदा आप पर कुपित हो उठीं और पूछने लगीं।।3।।


‘क्यों रे नटखट बच्चे! तूने मिट्टी क्यों खायी है?’ यों बड़ी देर तक माता डाँटती रहीं। विभो! तब आपने हँसते हुए माता के कथन को असत्य बताया कि ‘माँ! मैंने मिट्टी नहीं खायी है’।।4।।

तब माता ने कहा- ‘अरे! तेरे ये सखा और बलदाऊ- सभी तो तेरे मिट्टी खाने की बात निश्चित बता रहे हैं। यदि इनकी बात से तू सहमत नहीं है तो अपना मुख खोल।’ यों माता के भर्त्सना करने पर आपने अपने खिले हुए कमल-सदृश मुख को खोल दिया।।5।।

माता उस मुख में मृत्कण को ही देखने के लिए उत्सुक थीं, किंतु आपने उन्हें अतिशय परितृप्त करते हुए से केवल संपूर्ण पृथ्वी ही नहीं, समस्त भुवनों को भी दिखलाया।।6।।


उस समय माता ने आपके मुख के भीतर कहीं वन, कहीं सागर, कहीं आकाश , कहीं रसातल, कहीं मानव, दानव और देवता- इस प्रकार क्या-क्या नहीं देखा? अर्थात् सारा ब्रह्माण्ड देख लिया।।7।।

उसने उस मुख में आपको कलशाम्बुधि- क्षीरसागर में शेष-शय्या पर शयन करते, पुनः परमपद वैकुण्ठ में निवास करते हुए और फिर अपने आगे अपने पुत्ररूप में- यों किस-किस रूप में नहीं देखा? अर्थात् आपके विभिन्न रूप देखे।।8।।

जिसमें सारा ब्रह्माण्ड दीख रहा था उस मुख के भीतर यशोदा ने स्पष्ट रूप से पुनः उसी प्रकार के मुख वाले अपने पुत्र को देखा- अर्थात् यशोदा ने सामने खड़े हुए अपने पुत्र के मुख में जगत् और अपने पुत्र को देखा। पुनः उस दीखते हुए पुत्र के मुख में जगत् और अपने पुत्र को देखा। आगे भी वैसा ही दीखता गया। इस प्रकार आपने जगत् की अनवस्था अनन्तता का विस्तार किया।।9।।

उस समय क्षणभर के लिए जिसे ‘सच्चिदानन्द ब्रह्म ही योगैश्वर्य से मेरा पुत्र हुआ है।’ इस प्रकार का तत्त्वज्ञान हो आया था, उस माता यशोदा को आपने पुनः वात्सल्यस्नेह से मोहित करते हुए कहा- ‘माँ! दूध पिला दे।’ यों कहते हुए गोद में चढ़ने के लिए आतुर हो उठे। ऐसे अद्भुत बालरूपधारी भगवन्! मेरी रक्षा कीजिए।10।।


श्रीकृष्ण का ओखली से बाँधा जाना 

एक समय की बात है, माता यशोदा दही मथ रही थीं, उसी समय आप उनके निकट जा पहुँचे। तब दूध पीने की लालसा से दही का मथना रोककर उनकी गोद में चढ़ गये और स्तनों को पकड़कर दूध पीने लगे।।1।।

उस समय आप बीच-बीच में मन्द-मन्द मुसकुरा देते थे, जिससे आपका मुखकमल बड़ा मनोहर लग रहा था। अभी आप आधा ही दूध पी पाये थे अर्थात् तृप्त नहीं हुए थे तब तक आग पर चढ़ाये हुए दूध में उफान आया। आपकी माता उसे रखने के लिए तुरंत ही (आपको गोद से उतारकर) चली गयीं।।2।।

देव! तब अर्धपीत दुग्ध-रस के पान में विघ्न पड़ जाने के कारण उत्पन्न हुए क्रोध के भार से आपका चित्त परिभूत हो गया। फिर तो आपने मन्थन-काष्ठ-मथानी को उठाकर उस दही के मटके को फोड़ दिया (और आप वहाँ से चलते बने।)।।3।।


तब बड़े वेग से मटके से बाहर निकलते हुए दही के शब्दों को सुनकर माता यशोदा बड़ी उतावली में दौड़कर वहाँ आयीं तो देखा कि आपके यशोविस्तार की भाँति सारा दही तुरंत ही धरती पर बिखर गया है।।4।।

तदनन्तर मुनिगण वेदमार्ग का अनुसरण करके जिनका परिमार्गण करते रहते हैं, (परंतु आप दृष्टिगोचर नहीं होते) उन्हीं आपको वहाँ न देखकर यशोदा क्रुद्ध होकर आपका अन्वेषण करने लगीं। तब उस पुण्यशालिनी ने देखा कि आप ओखली पर चढ़कर छीके पर रखा हुआ माखन बिलावों को लुटा रहे हैं।।5।।

तब क्रोध के कारण रूखे मुख वाली यशोदा ने भय की भावना से जिसके मुखकमल की विलक्षण झाँकी हो रही थी, ऐसे आपको शीघ्र ही पकड़कर सखियों के सामने ही बाँधने के लिए रस्सी हाथ में ली।।6।।


अयि भगवन्! सज्जन- मोक्षार्थी जिन्हें (शरमागति द्वारा) बाँधने की इच्छा करता है, उन्हीं आपको यशोदा रस्सी द्वारा बाँधना चाहती हैं। उन्होंने आपके शरीर पर बहुत सी रस्सियों को लगाया, परंतु अंत में वे देखती क्या हैं कि सभी रस्सियाँ दो अंगुल छोटी पड़ जाती हैं।।7।।

अहो हरे! यह देखकर सखियाँ आश्चर्यचकित होकर मंद-मंद हँसती हुई जिनकी ओर निहार रही थीं तथा जिनका शरीर पसीने से लथपथ एवं श्रांत हो रहा था, उन यशोदा की ओर देखकर नित्यमुक्त शरीर वाले होकर भी आपने कृपापरवश हो बन्धन ही स्वीकार कर लिया।।8।।

आपको बाँधकर ‘अरे नटखट! अब देर तक इस ओखली में बँधा पड़ रहा।’ यों कहकर जब यशोदा घर के भीतर चली गयीं, तब माखन लुटाते समय ओखली के खोखली में रखे हुए माखन को खाते हुए आप वहाँ बैठ गये।।9।।

तब देवगण ‘विभो! यदि आप अपाश-विषय-वासनारहित लोगों के लिये सुगम हैं तो सपाश-पाश वाली यशोदा के द्वारा कैसे बँध गये?’ इस प्रकार की स्तुतियों द्वारा आपका स्तवन करने लगे। हे वातनाथ! रोग से मेरी रक्षा कीजिए।।10।।


यमलार्जुन-उद्धार 

तदनन्तर अतिशय संतुष्ट हुए देवगण हर्षपूर्वक आपका ‘ दामोदर’ नाम से स्तवन करके अपने-अपने स्थान को चले गये। इधर सुखपूर्वक ओखली में बँधे हुए कोमल उदर वाले आपने समीप में ही स्थित दो अर्जुन वृक्षों को देखा।।1।।

कुबेर का पुत्र जिसका नाम नलकूबर था और दूसरा मणिग्रीव नाम से प्रसिद्ध था- ये दोनों शंकर जी की उपासना से प्राप्त हुई लक्ष्मी के मद से उन्मत्त होकर चिरकाल तक आपसे विमुख हो क्रीड़ा विलास में संलग्न रहे।।2।।

एक बार वे दोनों मदोन्मत्त होकर गंगा जी में विहार कर रहे थे। उस समय उनके शरीर पर वस्त्र नहीं थे और वे सुरापान करके गाती हुई बहुत सी युवतियों से घिर हुए ते। इसी अवस्था में उनके एकमात्र आपके ही चरणों में दत्तचित्त रहने वाले नारद मुनि ने देख लिया।।3।।


नारद जी को देखकर युवतियों ने शापभय से डरकर तुरंत ही अपना-अपना वस्त्र धारण कर लिया; परंतु इन दोनों का चित्त तो मद से अंधा हो गया था, अतः मुनि को सामने देखकर भी इन्होंने अपने कपड़े नहीं पहने। तब नारदमुनि ने भगवद्भक्ति तथा उपशान्ति की सिद्धि के लिए उन्हें शाप दे दिया; क्योंकि शान्ति के बिना सुख कहाँ?।।4।।

‘तुम दोनों चिरकाल के लिए अर्जुन-वृक्ष का रूप धारण करो। तत्पश्चात् श्रीकृष्ण का दर्शन करके मुक्त हो पुनः अपने स्थान को प्राप्त करोगे।’ यों नारद द्वारा शापित हुए वे दोनों आपके दर्शन की स्पृहा से व्रज में जाकर यमलार्जुन के रूप में उत्पन्न हुए।।5।।

ऐसे यमलार्जुन-वृक्षों के निकट आप उत्साहपूर्वक धीरे-धीरे ओखली को खींचते हुए जा पहुँचे। ओखली तिरछी होकर दोनों वृक्षों के मध्य में जा फँसी। तब उसे वेगपूर्वक खींचने से आपने बहुत दिनों के पुराने उन दोनों वृक्षों को जड़सहित उखाड़कर धराशायी कर दिया।।6।।


गोविन्द ! जब आपने उन दोनों वृक्षों को उखाड़ दिया, तब उन वृक्षों के मध्य भाग से दो महान् कान्तिमान् यक्ष प्रकट हुए। वे उसी क्षण स्तुतियों द्वारा आपका स्तवन करने लगे।।7।।

भगवान्! इससे आपने निश्चित कर दिया कि जगत् में ब्रह्मा- शिव आदि अन्य देवों के भक्त भी अधिकार क्रम से आपके भजनाधिकारी होते हैं; क्योंकि ये दोनों नलकूबर और मणिग्रीव रुद्र के सेवक थे। ये नारदमुनि की कृपा से आपकी चरण-शरण में आये और उत्तम भक्ति का वरदान प्राप्त करके पुनः अपने स्थान को चले गये।।8।।

तदनन्तर उन वृक्षों के उखड़ने से उत्पन्न हुए भयंकर शब्द के सुनने से सम्भ्रान्त हुए झुंड के झुंड गोप वहाँ आ पहुँचे। तब आपको बाँधने के कारण जो विशेषरूप से लजायी हुई थीं, उन आपकी माता यशोदा के मुख की ओर देखते हुए नन्द बाबा ने मुक्तिदाता आपको बन्धन से मुक्त कर दिया।।9।।

तब नन्दादि गोप ‘अहो! कैसा आश्चर्य है! इस समय यह बालक दोनों वृक्षों के बीच में पड़ गया था, परंतु इसे कोई चोट नहीं लगी- यह श्रीहरि की ही कृपा है।’ यों कहते हुए आपको घर ले गये। मरुत्पुराधीश्वर! रोग से मेरी रक्षा कीजिए।।10।।


वृन्दावन-गमन 

भवत्प्रभावाविदुरा हि गोपास्तरुप्रपातादि कमत्र गोष्ठे । 
अहेतुमुत्पातगणं विशड्य प्रयातुमन्य मनो वितेनु:॥1॥

भगवन्! आपके प्रभाव से अनभिज्ञ गोपगण यहाँ व्रज में अकारण ही तरु-प्रपात आदि बहुत से उपद्रवों को देखकर शंकित हो उठे। तब वे कहीं अन्यत्र जाने के लिए विचार-विमर्श करने लगे।।1।।

उन गोपों में उपनन्द नामक एक श्रेष्ठ गोप थे। उन्होंने अवश्यमेव आपकी ही प्रेरणा से बतलाया कि ‘यहाँ से पश्चिम दिशा में वृन्दावन नाम का एक परम मनोहर वन सुशोभित है (वहीं चलना चाहिए)’।।2।।

तदनन्तर उसी क्षण नन्द आदि गोप उस बृहद्वन को पुराना गोकुल बनाकर वहाँ से वृन्दावन के लिए चल पड़े। उस समय आपको लिए हुए आपकी माता यशोदा जिसमें बैठी थीं, उस भारी एवं विशाल छकड़े के पीछे-पीछे वे गोप चल रहे थे।।3।।


उस समय छकड़ों की मनोहर ध्वनि और धेनु समूहों के खुरों से उठे हुए शब्दों के बीच आपके विनोदमय मधुर आलापों के अमृतमय अक्षरों का पान करने से गोपांगनाओं को मार्ग की दूरी का पता नहीं चला।।4।।

ईश! जो खिले हुए पुष्पों तथा कुन्द आदि तरु समूहों से परिपूर्ण था तथा जिसमें हरी-हरी घनी घास इंद्रनीलमणि की फर्श सी जान पड़ती थी और उसकी शोभा सम्पत्ति से जिसको अत्यंत परिपुष्ट शोभा प्राप्त हो रही थी, उस वृन्दावन को देखकर आपको परम हर्ष हुआ।।5।।

जब समस्त गोप नये रचे गये विभिन्न भवनों में सुखपूर्वक बस गये, तब आप ग्वालबालों को साथ लेकर चारों ओर घूम-घूमकर वन की शोभा देखने लगे।।6।।


उस समय आपने कलिन्दनन्दिनी यमुना का अवलोकन किया, जिसमें कुटिल मार्ग से आगत निर्मल जल प्रवाहित हो रहा था, कलहंसों के कूजने से जो ऐसी प्रतीत होती थी मानो सरस परिहासपूर्ण नर्म-वचन बोल रही है और निरन्तर खिले हुए कमल पुष्प ही जिसके मन्द मुसकानयुक्त मुख थे।।7।।

तत्पश्चात् आपकी दृष्टि गोवर्धन पर्वत पर गयी, जो मयूरों की शत-शत केकाओं (कलरवों) से मन को लुभाये लेता था, मणियों के किरणजाल से चित्र-विचित्र जान पड़ता था तथा अपने ऊँचे शिखरों से मानो ब्रह्मलोक का स्पर्श कर रहा था ।।8।।

ग्वालबालों के साथ आप चारों ओर वन के प्रान्तभाग में जहाँ-जहाँ गये, वहीं-वहीं टेढ़े मार्ग से बहती हुई एकमात्र कालिन्दी को ही देखा, मानो वह आपके प्रति एकमात्र अनुरागिणी हो।।9।।

ऐसे पशुओं के लिए हितकारी सुंदर वृन्दावन में बछड़ों को चराने के लिए समुत्सुक होकर आप बलराम तथा ग्वालबालों के साथ विचरण करने लगे। समीरगेहाधिप हरे! रोग से मेरी रक्षा कीजिए।।10।।


वत्सासुर तथा बकासुर का वध 

श्रीमन्! देव! तदनन्तर जिसमें झुंड के झुंड भौंरे फूलों पर मँडरा रहे थे, उस मनोहर वृन्दावन में आप बछड़ों को चराने के लिए समुत्सुक होकर हलधर तथा ग्वालबालों के साथ श्रृंगीवाद्य, मुरली और बेंत धारण करके विचरने लगे। आपके शरीर के कान्ति नेत्रों को मोह लेने वाली थी।।1।।

कमलापते! जब से आपने भूमि की रक्षा करने वाले तथा लक्ष्मी के कर कमलों द्वारा लालित अपने पावन चरणयुगल को वृन्दावन की पावन भूमि पर रखा, तब से वहाँ वृक्ष , लता, जलाशय, धरती, पर्वत और क्षेत्र आदि कौन-सी ऐसी वस्तु थी, जो अपनी-अपनी संपत्तियों से परिपूर्ण हो अद्भुत शोभा नहीं पा रही हो।।2।।


अब आप उलप-तृण विशेष से सुशोभित वन प्रदेश में, यमुना-जल का स्पर्श करके बहने वाले शीतल वायु से सेवित विस्तृत यमुना तट पर तथा गिरिराज गोवर्धन की चोटियों पर मधुर मुरली-नाद करते हुए वत्ससमूहों को चराने लगे। किसी दिन आपने एक दैत्य को देखा, जो बछड़े का रूप धारण किये हुए था।।3।।

वह वत्सासुर बड़े वेग से अपनी पूँछ को इधर-उधर घुमा रहा था। बछड़ों के मध्य विचरता हुआ वह अपनी गरदन को थोड़ी तिरछी करके पीछे की ओर देख लेता था और अवसर की प्रतीक्षा में था। उसके इस प्रकार देखने के लिए अभिप्राय को आपने भाँप लिया। फिर तो उसकी पिछली टाँगे पकड़कर आप उसे वेगपूर्वक बारंबार घुमाने लगे। घुमाते समय ही उसके प्राणपखेरू उड़ गये, तब आपने उसे किसी महान् वृक्ष पर दे मारा।।4।।


हरे! जब जन्म से ही दुष्ट वह महान् दैत्य वत्सासुर अपने पतन वेग से वृक्षों को छिन्न-भिन्न करके उस वनप्रदेश की शोभा नष्ट करता हुआ धराशायी हो गया, तब आकाश में यूथ के यूथ देवता संगठित होकर आये और हर्षपूर्वक आपके मस्तक पर पुष्प-समूहों की वृष्टि करने लगे।।5।।

तब ‘सखे! तुम्हारे मस्तक के ऊपर यह अतिशय सुगन्धयुक्त कुसुमावल कहाँ से गिर रही है?’ बालकों के यों पूछने पर आपने लीलापूर्वक उत्तर दिया- ‘ऐसा प्रतीत होता है कि वत्सासुर के शरीर को वेगपूर्वक फेंकने से उसके साथ ही साथ कुछ पुष्प वृक्षमण्डल से ऊपर को चले गये थे, वे ही अब धीरे-धीरे गिर रहे हैं’।।6।।


पुनः किसी दिन, जब बड़ी कड़ी धूप तप रही थी, आप सभी ग्वालबाल सूर्यपुत्री यमुना में जल पीने के लिए गये। वहाँ आप लोगों ने एक बकुले को देखा, जो अपने पंख फड़फड़ा रहा था। ऐसा प्रतीत होता था मानो इंद्र द्वारा पर्वतों के पक्षच्छेद के समय उसका पंख काटना वे भूल गये थे, जिससे वह दूसरे कैलास पर्वत के सदृश लग रहा था।।7।।

विभो! अभी ग्वालबाल जल पी रहे थे तब तक उस बकासुर ने झटपकर आपको निगल लिया; परंतु जब आप उसके तालु को अग्नि की भाँति जलाने लगे, तब उसने तुरंत ही आपको उगल दिया। पुनः चोंच के अग्रभाग से विदीर्ण करने के लिए आप पर धावा किया, तब दुष्ट दलन कार्य में विख्यात् कीर्ति वाले आपने ऊपर नीचे की दोनों चोचों को पकड़कर उसे बीच से ही फाड़क डाला।।8।।


मरी हुई अपनी सहोदरा बहिन पूतना को देखने के लिए अथवा पहले ही स्वर्ग में जाकर अपने छोटे भाई अघासुर की प्रतीक्षा करने के लिए जब बकासुर यमलोक को चला गया, तब देवगण आप पर पुष्पसमूह की वर्षा करन लगे। तत्पश्चात् आप वृन्दावन से घर को लौट आये।।9।।

आपके अतिशय सुन्दर वेणुनाद को दूर से ही सुनकर गोपियाँ शीघ्र ही निकट जाकर समीप में अंग-प्रत्यंग के दर्शन से आनन्दित होकर आपका अवलोकन करने लगीं। इस प्रकार आप माता यशोदा तथा नन्द बाबा को आनन्दित करने लगे। वायु-मन्दिर से सुप्रसिद्ध निवासी श्रीकृष्ण ! मेरे रोगों को दूर कर दीजिए।।10।।


अघासुर-वध 

ईश! एक बार आपने ऐसा निश्चय किया कि आज का कलेवा व्रज बालकों के साथ वन में ही किया जाय। इसलिए बड़े ही तड़के उठकर बहुत से वत्स समूहों से घिरे हुए आप व्यंञ्जनयुक्त भोजन-सामग्री लेकर वन को चल दिये।।1।।

वन जाते हुए आपके दोनों चरणकमलों से उठी हुई त्रिलोक पावनी धूल को महर्षियों ने अपने पुलकित शरीरं पर धारण कर लिया। उस समय वे आपके दर्शनोत्सव की लालसा से आये हुए थे।।2।।

विभो! जब आप ग्वालबालों के साथ प्रचुर घास वाले भूतल पर बछड़ों को चरा रहे थे, उसी समय भयानक अघासुर पाप कर्म करने के लिए अजगर का रूप धारण करके मार्ग को रोककर बैठ गया।।3।।


उसका शरीर एक महान् पर्वत के समान था। उसने अपने गुहा-सदृश स्थूल मुख को भलीभाँति फैला रखा था। तब आपके कुछ दूर रह जाने पर वे सभी बालक पर्वत-कन्दरा में विहार करने के कुतूहलवश उसके मुख में प्रविष्ट हो गये।।4।।

प्रमादवश अजगर के पेट में प्रवेश करते ही वत्स-समूहसहित ग्वालबालों के शरीर विषाग्नि से क्वाथ की तरह तप्त होने लगे। प्रभो! तब आप भी अघासुर की चेष्टा जानकर अशरण-सुहृज्जनों की रक्षा करने के लिए शीघ्र ही उसके भीतर चले गये।।5।।


उसके कण्ठ और पेट में पहुँचकर आपने अपना शरीर बढ़ा लिया, जिससे उसकी प्राणवायु रुक गयी। प्राणवायु के निरोध से वह विशाल अजगर छटपटाने लगा। तब आप शीघ्र ही उसके ग्रीवामण्डल को विदीर्ण कर ग्वालबालों तथा वत्सों को संकट से छुड़ाते हुए बाहर निकल आये।।6।।

अहो! अघासुर के शरीर से निकला हुआ महान् तेजःपुञ्ज आपमें प्रविष्ट होने के लिए क्षणभर तक आकाश में स्थित रहा। आपके बाहर निकलने पर वह तुरंत ही आप में विलीन हो गया। यह देखकर आकाश में स्थित देवगण नाचने गाने लगे।।7।।


आकाशमार्ग से आश्चर्यचकित हुए ब्रह्मा आदि देवता आपके पीछे-पीछे चल रहे थे तथा भूतल पर ग्वालबाल आपका अनुगमन कर रहे थे। पुनः दिन के तरुणदशा को प्राप्त होने पर अर्थात् मध्याह्न काल उपस्थित होने पर आपने अपने सखाओं के साथ विस्तारपूर्वक वनभोजनोत्सव प्रारंभ किया।।8।।

उस समय आपने सींग और मुरली को तो कटि प्रदेश में बँधे हुए पीताम्बर की फेंट में खोंस लिया और कर कमल में ग्रास धारण करके मधुर परिहास द्वारा ग्वालबालों को हँसाते हुए स्वयं भोजन करने लगे। उस समय देवगण हर्षपूर्वक आपकी स्तुति कर रहे थे।।9।।


‘जगदीश्वर! यहाँ गोपसमूह में स्थित होकर सुखपूर्वक भोजन करना आपको देवमण्डल मे यज्ञभाग के भोजन से भी अधिक प्रिय है।’ यों ब्रह्मादि देवगण स्तवन कर रहे थे। मरुत्पुरीनिलय! रोगों से मेरी रक्षा कीजिए।।10।।


ब्रह्मा का मोह 

भगवन्! अन्यान्य विभिन्न अवतारों में आपका जो ऐश्वर्यातिशय नहीं देखा गया था, उसे अघासुर उद्धार के अवसर पर देखकर ब्रह्मा जी के मन में आपकी परीक्षा लेने की इच्छा जाग्रत् हो उठी। तब उन्होंने माया का प्रयोग करके समस्त बछड़ों को अन्तर्हित कर लिया।।1।।

जब बछड़ों को न देखकर सारे ग्वाल-बाल व्याकुल हो उठे, तब आप ब्रह्मा के मत का अनुवर्तन करते हुए से आधा खाया हुआ ग्रास हाथ में लेकर बछड़ों को लौटा लाने के लिए चल दिये। आपके चले जाने पर ब्रह्मा ने भोजन करते हुए बालकों को भी छिपा लिया।।2।।


इस प्रकार ब्रह्मा द्वारा बछड़ों तथा बालकों के तिरोहित कर लिए जाने पर आपने माया का आश्रय लेकर अपने को बहुत रूपों में प्रकट किया। आप ही बछड़े तथा ग्वालबाल बन गये और आपने ही छींके, भोजन-पात्र, मुरली और सींग आदि का भी रूप धारण कर लिया। तत्पश्चात् चिरकाल तक पूर्ववत् वन में विहार करके संध्या समय व्रज में लौट आये।।3।।

आप ही बछड़े तथा बालक रूप में थे, पुनः आपने ही छीकें और सींग आदि का रूप धारण किया था। ऐसे आपको गोरूपिणी माताएँ वत्सरूप में और गोपांगनामयी माताएँ बालक रूप में पाकर अतिशय उल्लास एवं वात्सल्यस्नेह से लाड़ प्यार करने लगीं।।4।।


भला, जब किसी भी जीव को ममत्वारोपण के कारण ‘मेरा पुत्र है’, यों अपना मानकर उनकी माताएँ स्नेहविह्वल हो जाती हैं, तब सर्वात्मस्वरूप आपको ही पुत्ररूप में पाकर गोपियों तथा गौओं को कितनी प्रसन्नता नहीं हुई? अर्थात वे परम आनन्दित हुई।।5।।

इस प्रकार प्रतिक्षण वर्धमान हर्षातिरेक से युक्त समस्त गोपगणों द्वारा जिनकी अनेक मूर्तियों का लालन-पालन हो रहा था ऐसे आपको बलराम जी भी वर्षान्त में ही जान पाये; क्योंकि यद्यपि आप दोनों ब्रह्मस्वरूप हैं तथापि आपमें महान् अन्तर है। (आप निष्कल ब्रह्म हैं और बलराम जी सकल ब्रह्म हैं)।।6।।


एक वर्ष का समय व्यतीत हो जाने पर जब नये (श्रीकृष्णमय) और पुराने (अपने द्वारा छिपाये हुए) बछड़ों तथा ग्वाल-बालों को देखकर ब्रह्मा को विमोह हो गया और वे सत्यासत्य का विचार करने में असमर्थ हो गये, तब आपने उन्हें प्रत्येक नूतन बछड़ों तथा बालकों को दिखाया। वे सभी सजल जलधर के से श्याम वर्ण वाले थे, सबके चार भुजाएँ थीं और सभी मुकुट, बाजूबंद आदि भूषणों से विभूषित थे।।7।।

उन सबके रूप नयनाभिराम थे। सभी पृथक-पृथक् योगनिद्रा का आश्रय लेकर शेषशय्या पर शयन कर रहे थे। लक्ष्मी प्रत्येक के निकट स्थित हो उनके अंगों की सेवा कर रही थीं और सनकादि योगीश्वरी उनकी उपासना में तत्पर थे। ऐसे आपके स्वरूपभूत उन सबको ब्रह्मा ने देखा।।8।।


इस प्रकार जब असंख्य नारायण स्वरूप देखकर और सर्वत्र अपने को ही सेवक रूप में पाकर ब्रह्मा का हृदय का माया में निमग्न हो गया और वे विशेष रूप से मोहित हो गये तब आप सभी रूपों को समेट कर अकेले श्रीकृष्ण रूप में आधा ग्रास हाथ में लिए बछड़े खोजते हुए प्रकट हो गये।।9।।

विभो! तदनन्तर जब ब्रह्मा का मोह नष्ट हो गया और वे आप जगदीश्वर का बारंबार नमस्कारपूर्वक स्तवन करके अपने धाम-सत्यलोक को चले गये, तब प्रमुदित हुए ग्वालबालों के साथ आपने भी घर में प्रवेश किया। वातालयाधिप! रोग से मेरी रक्षा कीजिए।।10।।


धेनुकासुर-वध 

जगदीश्वर! जब आप बाल्यावस्था को पार करके मनोहर पौगण्ड अवस्था को प्राप्त हुए, तब बछड़े चराना छोड़कर उत्सवपूर्वक गोचारण में प्रवृत्त हुए।।1।।

मरुत्पुराधीश! आपकी वह प्रवृत्ति कार्यारम्भ के अनुरूप ही थी; क्योंकि आप पृथ्वी की रक्षारूप कार्य के लिए ही अवतीर्ण हुए थे। भगवन्! उस समय आपने वही कार्य (गौ- पृथिवी का पालन) आरंभ किया।।2।।

एक बार आप बलराम जी के साथ वन के भीतर वन की शोभा निहारते हुए सुखपूर्वक विचर रहे थे। उसी समय श्रीदामा नाम वाले अपने सखा के कहने से हर्षित होकर आप धेनुकासुर के निवासभूत तालवन को गये।।3।।


वह वन ऊँचे-ऊँचे ताल-वृक्षों से परिपूर्ण था। वहाँ पहुँचने पर आपकी आज्ञा से बलराम जी ने बलपूर्वक दोनों हाथों से वृक्षों को पकड़कर हिला दिया। फिर तो ढेर के ढेर मीठे तालफल सामने गिर पड़े। उसी समय खर-रूपधारी धेनुकासुर भी वहाँ आ पहुँचा।।4।।

‘मैं धेनु समूहों का पालन करने के लिए समुद्यत रहता हूँ, तब भला आज इस धेनुक का वध कैसे कर सकता हूँ।’ अवश्य यही सोचकर आपने बलराम जी द्वारा उस देवद्रोही का वध कराया।।5।।

भगवान्! तब जम्बुक रूप में आये हुए उसके भृत्यों को भी बलरामसहित आपने तालवन में खेलते हुए उनके प्रति आस्थारहित हो जम्बूफल की तरह मार गिराया।।6।।


जब आप जम्बुक-दल का विनाश कर रहे थे, उस समय समान नाम होने के कारण [1] वरुण भय से व्याकुल हो उठे। मैं समझता हूँ, इसी कारण से उन्होंने अपने ‘जम्बुक’ नाम तो केवल वेद में ही विख्यात् रखा। उसे लोक में नहीं प्रसिद्ध होने दिया।।7।।

‘मुरारे! आपके अवतार का फल आज प्राप्त हो गया’, ऐसा कहते हुए देवताओं ने जब आपकी स्तुति की, तब आप बोले- ‘हाँ!’ सचमुच हमें यहाँ फल प्राप्त हो गया। ऐसा कहकर हँसते हुए आप ग्वालबालों के साथ तालफल खाने लगे।।8।।

वे ताड़ के फल बहुत बड़े-बड़े थे और गूदे से भरे थे। उनसे मीठा रस चू रहा था। उन्हें खाकर ग्वालबाल तृप्त हो गये और दर्प के साथ फलों की गठरी बाँधकर कंधे पर रख लिए। उन बालकों के साथ आप घर पर आये।।9।।

विभो! तदनन्तर ‘ धेनुकासुर मारा गया, मारा गया’ यह कहते हुए ताल-वन में आकर लोग मीठे तालफलों को खाते थे और ‘ श्रीकृष्ण की जय हो! श्रीकृष्ण चिरंजीवी हों!’ यों आपकी मंगलकामना एवं स्तुति करते थे। मरुत्पुराधीश्वर! रोग से मेरी रक्षा कीजिए।।10।।


कालियोपाख्यान 

पूर्वकाल में सौभरि नामक एक ऋषि थे, जो आपकी उपासना के लिए समुत्सुक होकर बारह वर्ष तक यमुना के जल में तपस्या करते रहे। वहाँ भोग-सुख में संलग्न चंचल मत्स्य- समुदाय में उनकी स्नेहासक्ति हो गयी। किसी समय उन्होंने साक्षात् गरुड़ को अपने सामने उपस्थित देखा।।1।।

आपके वाहनभूत गरुड़ भूख से व्याकुल थे, अतः वे किसी मछली को पकड़कर खाने लगे। उन्हें ऐसा करते देख मुनि का चित्त संतप्त हो उठा, वे गरुड़ को शाप देते हुए बोले- ‘आज से यदि तुम यहाँ मछलियों का भक्षण करोगे तो तुम्हारी भी जीवन लीला समाप्त हो जाएगी’।।2।।


उन्हीं दिनों की बात है, कालियनाग विषमद से उन्मत्त होकर गरुड़ के लिए कल्पित किए गये मासिक बलि को खा गया। कारण आपके चरण कमल के सेवी गरुड़ ने क्रोधपूर्वक उस पर पंखों से प्रहार किया, जिससे विवश होकर वह नाग गरुड़ के लिए अगम्य उस यमुना ह्रद में जा बसा।।3।।

उस क्रूरकर्मा कालिय के यमुना ह्रद में निवास करते ही तट के सारे वृक्ष विषाग्नि के वेग से नष्ट-भ्रष्ट हो गये और आकाश में उड़ने वाले पक्षिसमूह मरकर गिरने लगे। यह देखकर आपका मन करुणा से द्रवित हो उठा।।4।।


उस समय एक बार आप हलधर को बिना साथ लिए ही यमुनातटवर्ती कानन में चले गये। वहाँ प्रचण्ड ग्रीष्मकाल की भीषण गर्मी से संतप्त होकर गौओं तथा ग्वालबालों ने उस विषदूषित जल को भरपेट पी लिया।।5।।

अच्युत! तब उन सभी जीवों को मरकर भूतल पर गिरते हुए देखकर आप दयार्द्र हो उठ और शीघ्र ही निकट जाकर अपनी अमृतवर्षिणी दृष्टि से देखकर उन्हें जीवित कर दिया।।6।।


‘अहो! हमारे सर्वांगों में यह आनन्द वर्षा की अभिवृद्धि कैसे हो रही है?’ यों कहते हुए गोपगण जीवित हो उठे और सामने आपको देखकर उन्होंने समझ लिया कि यह आपकी ही करतूत है; क्योंकि पहले भी वे आपके ऐसे अनेकों प्रभाव देख चुके थे, अतः वे आपका आलिंगन करने लगे।।7।।

उसी क्षण जीवित होकर उठी हुई गायें आपको आगे देखकर आनन्दमग्न हो गयीं और तुरंत ही चारों ओर से घेरकर खड़ी हो गयीं। उस समय उनके नेत्रों से हर्ष के आँसूँ झर रहे थे और वे मन्द-मन्द हुंकार कर रही थीं।।8।।


‘मुकुन्द! विष का यह वेग आश्चर्यजनक है, इससे हमारे सर्वांग में रोमांच हो रहा है और हृदय में आनन्द की कोई अतिशय मूर्च्छा व्याप्त हो रही है।’ यों कहकर गोपों ने आपका अभिनन्दन तथा वन्दन किया।।9।।

इस प्रकार आप अपने भक्तों को मृत्युग्रस्त होने पर भी अपने मनोहर कटाक्ष से जीवित और रोग-शोकरहित कर देते हैं। वायुगेहाधिवास! आप इस प्रकार की समृद्ध करुणा से संपन्न हैं, अतः मेरी रोग से रक्षा कीजिए।।10।।


कालियोपाख्यान 

भगवन्! तदनन्तर आपने यमुना-जल में प्रवेश करके उस भयंकर नाग का निवारण करने के लिए निश्चय किया। इस विचार से आप शीघ्र ही एक तटवर्ती कदम्बवृक्ष के निकट गये। उस वृक्ष के सारे पत्ते विषयुक्त वायु से स्पर्श से सूख गये थे।।1।।

तब आप नूतन पल्लवतुल्य मनोहर कान्ति वाले अपने चरण कमलों द्वारा उस कदम्बवृक्ष पर चढ़कर बड़ी ऊँचाई से चक्राकार घूमती हुई भयंकर लहरों से व्याप्त उस कुण्ड के जल में कूद पड़े।।2।।

उस समय त्रिलोकी का भार धारण करने वाले आपके भारी भार से जिसका जल विकम्पित तथा वृद्धिंगत हो उठा था और जिसमें से स्पष्ट महान् घोष प्रकट हो रहा था, उस यमुना ने तुरंत ही सौ धनुष तक की तटभूमि को जलमग्न कर दिया।।3।।


तत्श्चात् कूदने के कारण जिसका अंतर्भाग परिक्षुब्ध एवं भँवरयुक्त हो रहा था, उस जल के निनाद से सारी दिशा-विदिशाएं भर गयीं। तब अशान्त तथा क्रोधाभिभूत मन वाला नागराज कालिय जल से ऊपर निकलकर आपके निकट गया।।4।।

सहस्रों ऊँचे-ऊँचे फणों से निरंतर झरने वाले प्रज्वलित अग्निकणों के कारण अत्यंत उग्र विषद्रव धारण करने वाले उस नाग को आपने अपने सामने उपस्थि देखा। वह बहुत से शिखिरों वाले कज्जलगिरि के समान जान पड़ता था।।5।।

अहो! तब प्रज्वलित नेत्र तथा झरते हुए उग्र विषयुक्त श्वासवायु की ऊष्मा से परिपूर्ण उस महानाग ने गुप्त चेष्टा वाले एवं अनन्त बलशाली आपको डँसकर अपने शरीर बंधन से जकड़ दिया।।6।।


आपको न देखने के कारण तट पर स्थित बालकों तथा गौओं का समुदाय व्याकुल हो गया। उधर व्रज में भी सैकड़ों अपशकुन होने लगे, जिन्हें देखकर नन्द आदि गोप यमुना-तट पर आ पहुँचे।।7।।

तत्पश्चात् कोमल चरणकान्ति वाले आप नागराज कालिय के फणों पर चढ़कर नृत्य करने लगे। नाचते समय नूपुरों की मधुर झनकार हो रही थी और ताल लगाने के कारण मिले हुए हाथों के कंकणों का मनोहर शब्द हो रहा था।।9।।

आपके नृत्य करते समय गोपगण हर्षित रहो रहे थे, मुनियों को परम संतोष हो रहा था और इंद्र आदि देवता पुष्पों की वृष्टि कर रहे थे। मारुतगेहपते! वही आप इस अदम्य रोग से मेरी रक्षा कीजिए।।10।।


कालिय पर कृपा तथा श्रीकृष्ण द्वारा दावानल का पान 

ईश! इस प्रकार आप दीर्घकाल तक कालिय के फणों पर नृत्य करते रहे। उस समय आपका कुण्डल मंडल सुंदर ढंग से हिल रहा था और देवांगनाएँ आकाश में देवों द्वारा बजायी जाती हुई दुन्दुभियों के मधुर स्वर के साथ सुन्दर गान कर रही थीं।।1।।

हरे! उस नाग का जो-जो फण झुक जाता था, उसे-उसे छोड़कर आप दूसरे ऊँचे-ऊँचे फणों पर चढ़ जाते और अपने चरण कमलों द्वारा उसे मथ डालते थे। इस प्रकार चिरकाल तक आप क्रीड़ा करते रहे और अपने हाथों पर ताल देते रहे, जिससे वह नृत्य हृदय को आकर्षित कर रहा था।।2।।

माधव! आपके चरण-प्रहार से जिसके फणसमूह छिन्न-भिन्न हो और जिसके रक्त-वमन करने से यमुना का जल लाल हो रहा था, उस नागराज कालिय के शिथिल पड़ने पर नागपत्नियाँ आपके चरणों में जा गिरीं।।3।।


अयि ईश! पहले ही बहुत दिनों से जिन्होंने आपके माहात्म्य को सुन रखा था, अतएव आपमें ही अपने हृदय को विलीन कर दिया था, वे नागपत्नियाँ मुनियों के लिए भी दुष्प्राप्य मार्ग से युक्त स्तोत्रों द्वारा सर्वथा स्वतंत्र आपकी स्तुति करने लगीं।।4।।

अच्युत! नागपत्नियों की भक्ति का अवलोकन करके आपका हृदय अतिशय करुणा से आकुल हो उठा। तब आपने नागराज को जीवित छोड़ दिया। उस समय वह अपने-आपको आपके चरणों में समर्पित करके नमस्कार करने लगा।।5।।

तब आपने कहा- ‘नागराज! अब तुम समुद्र के मध्य में स्थित रमणक नामक द्वीप में चले जाओ। वहाँ सर्पशत्रु गरुड़ तुम्हारा विरोध नहीं करेंगे।’ आपके इस कथन का अत्यंत आदर करता हुआ कालिय अन्य सर्पों के साथ वहाँ से निकल गया।।6।।


तत्पश्चात् नागपत्नियों द्वारा उपहार रूप में दिए हुए मणि समूहों तथा दीप्तिमान् हार और वस्त्रों से विभूषित हुए आप संध्या समय तट पर खड़े हुए स्वजनों से आ मिले। उस समय उनके नेत्रों से आनन्दाश्रु झर रहे थे।।7।।

तदनन्तर रात्रि के समय अंधकार के कारण जब वह जन-समुदाय व्रज लौटने में समर्थ हो गया, तब वहीं यमुना-तट पर आपके चरणों का आश्रय लेकर सो गया। उस समय दावाग्नि ने उन्हें चारों ओर से घेर लिया।।8।।


अग्नि उष्मा से जब गोपों की नींद उचट गयी, तब वे ‘अरे बचाओ, बचाओ’- यों आर्त होकर चिल्लाने लगे। उनकी रक्षा करने के लिए आपने तुरंत उस दावाग्नि को पी लिया। इस दावाग्नि पान में कोई आश्चर्य की बात नहीं है; क्योंकि यह अग्नि तो आपका मुख ही है।।9।।

‘अग्नि में तो वर्ण से ही पीतता है, परंतु यह कृष्ण इस समय अग्निपानरूप कर्म से भी पीत होकर सुशोभित हो रहा है।’ विभो! इस प्रकार गोपगण हर्षोल्लसित होकर आपका स्तवन कर रहे थे। हरे! इसी प्रकार दुष्कर्मजन्य फलों के साथ-साथ मेरे रोगों को भी हर लीजिए।।10।।


प्रलम्बासुर का वध 

अभीष्टदाता भगवन्! एक दिन सुसज्जित वेष में बलराम जी के साथ ग्वालबालों तथा गौओं से घिरे हुए आप वन को गये।।1।।

वहाँ बलराम जी को वृन्दावन की निर्मल शोभा दिखाते हुए दंडधारी बालकों के साथ स्वच्छन्दतापूर्वक क्रीड़ा करते हुए भाण्डीर वट के निकट आए।।2।।

तब तक लंबी भुजाओं वाला प्रलम्ब नामक दैत्य, जो बड़ा ही क्रूर था, आपको मार डालने की इच्छा से गोपवेष धारण करके आपके पास आया।।3।।


‘यह राक्षस है’- यों जानते हुए भी आपने अनजान की तरह उसके साथ मित्रता कर ली। तब उस वट के निकट द्वन्द्वयुद्धकुशल दो-दो गोपों में निश्चित परस्पर द्वन्द्वयुद्ध प्रारम्भ करवाया।।4।।

उस समय आपने गोपों को दो दलों में बाँट दिया। एक दल के नायक बलराम जी तथा दूसरे दल के नायक आप हुए। भगवन्! प्रलम्बासुर पहले से ही आपके बल से डरा हुआ था, अतः उसने आपके ही दल में सम्मिलित होना चाहा, तब आपने उसे स्वीकृति दे दी।।5।।

उस युद्ध में यह शर्त रखी गयी कि पराजित दल विजेता दल को अपनी पीठ पर चढ़ाकर नियत स्थान तक ले चलेगा। तब पराजित हुए आप अपनी भक्त-पराधीनता को प्रकट करते हुए अपने अतिशय प्रेमी श्रीदामा को पीठ पर चढ़ाकर ले चले।।6।।


विभूमन्! इस प्रकार बहुत से बालक परस्पर एक दूसरे को वहन करते तथा वहन किए जा रहे थे। इसी बीच में बलराम से पाराजित हुआ प्रलम्बासुर उन्हें पीठ पर चढ़ाकर आपके भय से नियत स्थान से दूर जाकर ले भागा।।7।।

आपके पास से दूर ले जाते हुए उस दैत्य को देखकर बलराम जी ने अपने शरीर के बोझ को भारी कर दिया, जिसे वहन करने में असमर्थ होने के कारण प्रलम्बासुर अपने असली स्वरूप में प्रकट हो गया। उसके रूप को देखखर बलराम जी भी चकित हो गये।।8।।

उस दैत्य के शरीर के ऊपरी भाग अर्थात् कंधे पर बैठे हुए बलराम जी दूर से ही आपके मुख को देखकर निर्भय हो गये। तब उहोंने तुरंत ही अपने सुदृढ़ मुक्के के प्रहार से अतिशय दुष्ट प्रलम्बासुर के मस्तक को चूर-चूर कर दिया।।9।।


इस प्रकार उस दानववीर प्रलम्ब का संहार करके लौटे हुए बलराम जी का आपने प्रेमपूर्वक आलिंगन किया। उस समय परस्पर मिलते हुए आप दोनों के मस्तक पर देवगण पुष्पवर्षा करने लगे।।10।।

आलम्बो भुवनानां प्रालम्बं निधनमेवाचरयन्। 
कालं विहाय सद्यो लोलम्बरुचे हरे हरे: क्लेशान्।।11।।

भुवनों के आश्रयभूत आपने इस प्रकार प्रलम्बासुर का निधन कराया। लोलम्बरुचे! हरे! विलम्ब न करके शीघ्र ही मेरे क्लेशों को हर लीजिए।।11।।


इषीक-वन में गौओं का दावानल से उद्धार 

ग्वालबालों के समुदाय के साथ जब आप क्रीड़ा-विहार में व्यग्र थे और प्रलम्बासुर के वध के कार्य में आपको अधिक विलम्ब हो गया, तब स्वेच्छानुसार विचरने वाली गौएँ नयी-नयी घास के लिए उत्सुक हो दूर दूर तक चरती हुई किसी ऐषीक नामक वन में जा पहुँचीं।।1।।

जहाँ निदाघ (ग्रीष्म)- की उग्रता का पता नहीं चलता है, उस वृन्दावन की सीमा से बाहर निकलकर वे सारी धेनुएँ इस ऐषीकवन (अथवा मुञ्जाटवी) आ पहुँची थीं। एक तो वे आपके विरह से व्याकुल थीं, दूसरे उष्णता से पूर्ण ग्रीष्मऋतु के ताप के प्रसार से उनके सारे अंग पसीने में डूब रहे थे। अतः उस वन में वे स्तब्ध खड़ी रह गयीं।।2।।


वसुदेवनन्दन! तदनन्तर आपने अपने सखाओं के साथ दूर तक पता लगाकर देखा कि पशुओं का समूह मार्गभ्रष्ट होकर मुञ्जारण्य में जाकर अत्यंत क्लेश उठा रहा है। यह देख उन गौओं को शीघ्र लौटा लाने के लिए आप ज्यों ही निकट गये, त्यों ही, हाय-हाय! सब ओर दावानल फैल गया।।3।।

सारी दिशाएँ प्रज्वलित हो उठीं। घोर भांकाररव से युक्त आग बड़ी भयानक प्रतीत होने लगी। उसमें मार्ग भूल जाने के कारण आपके सखा और गौएँ अधजली सी होकर आर्तनाद करन लगीं। ‘अहह, भुवनबन्धो! रक्षा कीजिए, रक्षा कीजिए’- ऐसा कहते हुए वे सब के सब एकमात्र तापहारी आप भगवान् की शरण में गये।।4।।


तब आपने कहा- ‘अरे! अत्यंत भयभीत होने की आवश्यकता नहीं, तुम डरो मत। सब ओर से नेत्रों को अच्छी तरह मूँद लो।’ आपके इस आदेश से जब सबने नेत्र बंद कर लिये, तब कहाँ रहा वह दावानल और कहाँ गयी वह मुञ्जाटवी? सब के सब उसी क्षण भाण्डीर वट के समीप विद्यमान हो गये। यह कैसा आश्चर्य है।।5।।

‘हे ईश! आपकी जय हो, जय हो। आपकी यह कैसी माया है?’ ग्वालबालों के मुख से इस प्रकार अपनी स्तुति सुनकर आप हँसने लगे और नाना प्रकार के लीला-विलास में संलग्न हो गये। तत्पश्चात् जहाँ पाड़र आदि वृक्षों के पत्र-पुष्पादि के समुदायमात्र से गृहीत ग्रीष्म के ताप का अनुभव नहीं होने पाता था, उस वन प्रांत में आप पुनः विचरने लगे।।6।।


आपसे विमुख पुरुष की भाँति जो भारी ताप का भार वहन करता है, आपके भजन की भाँति भीतर के पंक को सोख लेता है तथा आपकी भुजाओं के समान जिससे अत्यंत तेज का प्रवाह उठता रहता है, उस तपन-समय (ग्रीष्म) को आपने यमुना के तटवर्ती स्थलों पर व्यतीत किया।।7।।

इसके बाद आपके श्रीअंगों के समान कान्ति वाले मेघों के समूह से, जो विकसित निर्मल विद्युद्रूपी पीताम्बर से विलसित हैं, समस्त भुवनवासियों को हर्ष देने वाली वर्षा-ऋतु की वेला को पर्वत की कन्दराओं में स्वच्छन्दतापूर्वक निवास करके बिताया।।8।।


देव! उस समय वह गिरिराज गोवर्धन अपनी गुफा में निवास करने वाले अत्यंत गौरवशाली आपका निरन्तर सेवन करता रहा। मयूरकुल की नूतन केका वाणी द्वारा वह आपकी स्तुति करता था तथा खिले हुए कुटज और कदम्ब के पुष्प-समूहों से आपके चरणों में पुष्पांजलि चढ़ाता था।।9।।

तदनन्तर आपके भक्तों के चित्त के समान निर्मल जल प्रवाह से सुशोभित शरद् ऋतु आ गयी। आप उसे सम्मान देते हुए विभिन्न काननों के स्वच्छ वनप्रान्त में गौओं को सुन्दर घास चराते हुए विचरने लगे। हे पवनपुराधीश्वर! मेरे शरीर के रोग दूर करके आप मुझे दैहिक सौख्य प्रदान करें।।10।।


वेणुगीत और गोपियों का अनुराग 

प्रभो! आपका श्रीअंग नये केराव के समान कोमल, प्रेमपूरक तथा सबके मन को मोह लेने वाला है। वह ब्रह्मतत्त्व से भी उत्कृष्ट एवं चिदानन्दमय है। उसका दर्शन करके व्रजांगनाएँ प्रतिदिन मोहित रहती थीं।।1।।

हरे! गोपियों के मन को आपके प्रति उत्पन्न अतिशय प्रीति ने मथ डाला था। वे क्रमशः जहाँ-तहाँ खड़ी होकर आपके दर्शन में ही तत्पर रहती थीं। प्रातःकाल गोचारण के लिए आपका वन में जाना भी वे सहन नहीं कर पाती थीं।।2।।

जब आप वन में जाने के लिए घर से निकलते, तब मृगनयनी गोप सुंदरियों की आँखें आपकी ओर ही लगी रहती थीं। उनका मन भी आपमें ही लगा होता था। वे दूर से आपकी वंशीध्वनि सुनकर आपके लीला-विलास की चर्चा में ही रत रहती थीं।।3।।


वन में पहुँचकर आप भी किसी घनी छाया वाले मनोरम वृक्ष के नीच बायें पैर को दायें और दायें पैर को बायें करके खड़े हो वंशी के छिद्रों में स्वर भरने लगते थे।।4।।

प्रभो! आपका वेणुनाद प्रकट हुआ। वह आकाशस्थित देवांगनाओं को प्रेमबाण से आहत एवं कम्पित किये देता था। उसे सुनकर पशु-पक्षियों के समुदाय भी निर्विकारभाव से स्थिर हो जाते थे तथा वह वंशीरव पत्थरों को भी पिघला देता था।।5।।

आपके हाथों की अंगुलियाँ वंशी के छिद्रों पर चञ्चलगति से फिर रही हैं। आपके चरण-पल्लव ताल के अनुसार संचलित हो रहे हैं। इस प्रकार खड़े होकर आप मुरली बजा रहे हैं। यह बात यद्यपि प्रत्यक्ष नहीं थी- परोक्ष में ही हो रही थी, तथापि मन से इसका चिन्तन करके व्रजांगनाएँ मोहित हो जाती थीं।।6।।


आपके श्रीअंगों का बेखट के दर्शन करने वाली आकाशचारिणी देव-सुंदरियों को, खग-मृग और पशुओं को तथा आपके चरणों में अनुरक्त उस कानन को भी वे गोपांनाएँ ‘धन्य-धन्य’ मानती थीं।।7।।

‘ मुरली द्वारा आस्तावादित रस का अवशिष्ट भाग जहाँ विद्यमान है, श्यामसुंदर के उस अधरामृत का मैं कब एक बार पान करूँगी? हाय! दुराशा ने मुझसे इस अमृत को दूर कर रखा है।’ इस प्रकार बारंबार विचार करके व्याकुल हो ये गोपांगनाएँ मोहित हो जाती थीं।।8।।

प्रभो! इस प्रकार प्रतिदिन कामजनित अनुग्रह के कारण व्रजांगनाएँ आपके प्रति सुदृढ़ अनुराग से विवश हो नित्यप्रति किंकर्तव्यविमूढ़ हो जाती थीं।।9।।

राग तो सबका स्वभावतः बढ़ता है, किंतु मोक्ष का उपायभूत वैराग्य आदि साधन यत्न करने पर भी किसी से बने या न बने- इसमें संदेह है। परंतु उन गोपांगनाओं को एकमात्र राग ही आपके प्रति अनुराग एवं (संसार से वैराग्यरूप) मोक्षोपाय- दोनों के रूप में उपलब्ध था। उनका अहोभाग्य! अहोभाग्य!! वायुपुर के अधीश्वर! आप मेरी रक्षा करें।।10।।


चीरहरण-लीला 

आपके प्रति प्रेम से आतुरचित्त हुई चंचल नेत्रों वाली गोपकिशोरियाँ आपके चरणारविन्दों की दासी होने की कामना मन में लेकर प्रतिदिन यमुना-तट की सीमा में वालुकामयी गिरिजा (कात्ययनी देवी)- की प्रतिमा का पूजन करने लगीं।।1।।

आपके नाम कीर्तन में तत्पर रहकर सुलोचना गोपियाँ प्रातः काल एक साथ यमुना तट पर आतीं और सैकड़ों प्रकार के उपहार अर्पित करके देवी की पूजा करती थीं। उस समय उन सबके मन में एक ही संकल्प था कि ‘नन्दनन्दन मेरे प्राणवल्लभ हों’।।2।।

इस प्रकार एक मास तक व्रत का पालन करने वाली उन चंचलनयनी गोपकुमारियों को देखकर आप करुणा से द्रवित हो गये और उन पर अनुग्रह करने की इच्छा से यमुना-तट पर गये।।3।।


उस समय व्रत की समाप्ति के दिन अपने वस्त्र उतार नदी के किनारे रखकर यमुना-जल में स्नान के लिए प्रविष्ट हुईं वे गोप-किशोरियाँ जलक्रीड़ा में संलग्न हो गयीं। इतने ही में आपको सामने उपस्थित देख वे सब की सब बहुत लज्जित हुईं।।4।।

लज्जा से उन सभी गोपकुमारियों के मुख नीचे को झुक गये। इसी समय पास ही रखे हुए उनके वस्त्र-समूह को लेकर आप बड़े वेग से वृक्ष की शाखा पर जा चढ़े।।5।।

और बोले- ‘सुलोचनाओं! पहले एक-एक करके यहाँ मेरे पास आओ और यथावत् रूप से अपने-अपने वस्त्र को पहचानकर ले जाओ।’ परिहासपूर्ण मृदुभाषा में ऐसा कहकर आप मुस्कराये। यह देख वे नववधुएँ (गोपकुमारियाँ) अत्यंत मुग्ध हो गयीं।।6।।


फिर वे बोलीं- ‘नन्दकिशोर! तुम चिरजीवी होओ हम सब तो तुम्हारी दासियाँ हैं। हमें विवश क्यों करते हो कमलनयन! हमें वस्त्र दे दो। उनके ऐसा कहने पर भी आपने उन्हें वस्त्र के बदले मीठी-मीठी मुस्कान ही दी।।7॥

आपने देखा कि गोपकिशोरियाँ हाथ जोड़े तट के ऊपर आ गयी हैं, इनका अंतःकरण पूर्णतः शुद्ध है और एकमात्र मैं ही इनकी गति हूँ, तब आपने प्रसन्नतापूर्वक उनके सारे वस्त्र दे दिये और पुनः इस प्रकार अनुग्रहपूर्ण बात कही।।8।।

‘ गोपियों ! तुम्हारा मनोरथ क्या है? यह मुझे ज्ञात हो गया है; अब इसका योग्य उत्तर यमुना पुलिन पर सुशोभित चाँदनी रातें ही देंगी’- इस प्रकार आपने उन अबलाओं से कहा।।9।।


प्रभो! आपके मुख से निकली मधु के समान मधुर यह बात सुनकर वे मृगलोचना गोपकिशोरियाँ बड़े प्रेम से बारंबार आपके मुखारविन्द की ओर देखती हुई धीरे-धीरे घर को गयीं।।10।।

हरे! इस प्रकार गोपकन्याओं पर अनुग्रह करके आप पूर्ववत् वनप्रान्त में विचरण करने लगे। आप स्वभावतः करुणा से शीतल हैं। कृपया मेरे सारे रोगों को शीघ्र हर लीजिए।।11।।


द्विज-पत्नियों का मोक्ष 

तदनन्तर एक दिन आप वृन्दावन में अत्यंत दूर एक वन में ग्वालबालों और गौओं के साथ गये। उस समय आप अपने हृदय के भीतर अपनी अतिशय भक्ता द्विजांगनाओं के समुदाय पर अनुग्रह करने का आग्रह लिए हुए थे।।1।।

तत्पश्चात् उस वन के भीतर, जहाँ कोई घर द्वार नहीं था, गोपकिशोरों को भूख-प्यास से पीड़ित देख आपने उन्हें पास ही यज्ञानुष्ठान में लगे हुए ब्राह्मणों के यहाँ भात माँग लाने के लिए भेजा।।2।।

प्रभो! वे गोपकुमार गये और आप का नाम बताकर वहाँ भात माँगने लगे। परंतु उन श्रेष्ठ ब्राह्मणों ने श्रुति में स्थिर (श्रवण या श्रुतिपाठ में दृढ़) होकर भी अश्रुति (नहीं सुनने या श्रुति को न जानने)- का अभिनय (नाट्य) करके उन्हें कोई उत्तर नहीं दिया।।3।।


उनके द्वारा की गयी अवहेलना से गोप-बालकों का चित्त खिन्न हो गया और वे आपके पास लौट आये। उन याज्ञिक ब्राह्मणों के समुदाय में इस तरह का व्यवहार या बर्ताव होना असंगत नहीं था। वे भूसुरगण चिरकाल से अभक्त ( भक्ति या भात से रहित) थे। अतः उनके द्वारा आपके लिए भक्त (भात) का अर्पण कैसे किया जाता।।4।।

‘अच्छा तो, तुम लोग उनकी पत्नियों के पास जाकर मेरे आने की सूचना दो, इनका हृदय करुणा से भरा हुआ है। ये अवश्य भोजन दे सकती हैं।’ आपने मुस्कराकर जब ऐसी बात कही, तब उन गोपबालों ने द्विज-पत्नियों के पास जाकर अन्न के लिए याचना की।।5।।


उन द्विज-पत्नियों के हृदय में चिरकाल से आपके दर्शन का आग्रह बना हुआ था। अतः आपका नाम लिये जाते ही वे बड़े वेग से उठ खडी हुईं और चार प्रकार का भोज्यरस लेकर स्वजनों के रोकने पर भी उनकी बात न मानकर तुरंत आपके पास चली आयीं।।6।।

उन्होंने आकर देखा- आपके केश-पाश में मोरपंख फहरा रहा है। दोनों कपोलों पर कुण्डल झलमला रहे हैं, दृष्टि करुणा से आर्द्र है तथा आप एक सखा के कंधे पर अपनी एक बाँह रखे खड़े हैं।।7।।


उस समय किसी एक द्विजपत्नी को, जो आपके पास आने को उद्यत थी, उसके याज्ञिक पति ने हाथ पकड़कर रोक लिया। तब वह उसी क्षण आपका चिन्तन करके अनायास ही कैवल्यधाम में प्रविष्ट हो गयी। अहो, वह बड़ी पुण्यवती थी।।8।।

वहाँ गयी हुई द्विपत्नियाँ आपके अंग-संग (आपके श्रीअंगों की सेवा) की कामना से घर-बार छोड़ देने को तैयार थीं। यह देख आपने इनसे भोज्य पदार्थ ले लिए और इन पर अनुग्रह करके पुनः इन्हें यज्ञशाला को ही लौटा दिया। इतना ही नहीं, आपने इनके पतियों को भी इन पत्नियों के प्रति निन्दा-भावना से रहित कर दिया।।9।।


अपने दोष की ओर दृष्टिपात कर और अपनी पत्नियों के मन में आपके प्रति अविचल भक्ति-भाव देखकर उन द्विजों ने पुनः विचार किया। इससे उन्हें आपके तत्त्व का बोध हुआ और उन्होंने आपकी स्तुति की। हे वायुपुराधीश्वर! मेरे रोगों को नष्ट कर दीजिए।।10।।


इंद्रयाग-निवारण 

वसुदेवनन्दन! एक समय की बात है, गोपगण यज्ञानुष्ठान के लिए सामग्री जुटा रहे थे। यह देखकर आपने इंद्र के अभिमान को चूर्ण करने के लिए सब बात जानते हुए भी, इन नन्द आदि गोपों से विनययुक्त मृदु वाणी में पूछा- ‘पिताजी! आप लोग यह कैसी तैयारी कर रहे हैं?’।।1।।

नन्द जी ने आपको बताया- ‘बेटा! इंद्र की प्रसन्नता के लिए प्रतिवर्ष यज्ञ किया जाता है। वे वर्षा द्वारा पानी बरसाकर पृथ्वी को सुख पहुँचाते हैं। पृथ्वी पर मनुष्यों की सारी आजीविका वर्षा के ही अधीन है। विशेषतः हम लोगों के पशु तो तृण और जल पर ही जीवन धारण करते हैं’।।2।।


प्रभो! पिता की यह बात सुनकर आपने सरस वाणी में कहा- ‘धिक्कार है इस मान्यता को। पिता जी! यह सत्य नहीं है कि इंद्र ही वर्षा करते हैं। जीवों का अदृष्ट (प्रारब्ध) ही समुचित वर्षा करता है। बड़े-बड़े जंगलों के वृक्ष इंद्र को क्या बलि देते हैं- कैसी पूजा चढ़ाते हैं!’।।3।।

‘यह तो सर्वथा सत्य है कि यहाँ पशु ही हमारे कुल के धन हैं। उनकी आजीविका के लिए हमें उन सुप्रसिद्ध गिरिराज गोवर्धन को पूजा देनी उचित है। इस पृथ्वी पर तो देवताओं से भी उत्कृष्ट भूदेव-ब्राह्मण ही हैं। अतः उनकी भी आराधना करनी चाहिए।’ यह बात आपने स्वजनों से कही।।4।।


आपकी बात सुनकर बहुमत आपके पक्ष में हो गया और उस बहुमत से व्युक्त गोपों ने ब्राह्मणों की पूजा करते हुए गिरिराज गोवर्धन को बड़ी भारी भेंट-सामग्री अर्पित की- अन्नकूट का भोग लाया। गिरिराज की परिक्रमा की और बड़े आदर के साथ अत्यंत विनम्र होकर प्रणाम किया। इधर आपने पर्वत के रूप में प्रकट होकर गोपों के समक्ष सारी भेंट-सामग्री स्वयं भोग लगायी।।5।।

फिर आपने उन गोपों से कहा- ‘बन्धुओं! क्या यहाँ मेरा कथन सत्य नहीं था। देखो, ये साक्षात् गिरिराज अपने शरीर से प्रकट होकर अपने को प्राप्त हुई बलि-सामग्री का भोग आरोग रहे हैं। ये गोत्र (पर्वत) हैं और इन्द्र गोत्रद्रोही हैं। अतः उनके कुपित होने पर ये हमारी रक्षा करने में समर्थ हैं।’ सब गोपों से ऐसा कहकर जब आप चुप हुए, तब संपूर्ण गोकुलसेवी गोप बड़े प्रसन्न हुए।।6।।


अत्यंत तृप्त और प्रसन्न होकर सभी व्रजवासी आपके साथ ज्यों ही व्रज को लौटे, त्यों ही अपने यज्ञ के भंग होने का समाचार सुनकर इन्द्र कुपित हो उठे। यद्यपि वे आपको जानते थे और उनकी अपनी उन्नति भी आप पर ही निर्भर करती थी, तथापि अधिक रजोगुण से आक्रान्तचित्त होने के कारण देवराज इंद्र इस घटना को सहन न कर सके।।7।।

‘मनुष्यभाव को प्राप्त होकर मधुसूदन भी यदि देवताओं के प्रति अविनयपूर्ण बर्ताव करते हैं तो देवसभा की कोई अपूर्व महिमा नष्ट हो जाएगी। इसलिए मैं उस अधम गोप की सारी संपत्ति का विध्वंस कर डालूँगा।’- ऐसा सोचकर दुर्दम्य अभिमान का सागर इन्द्र आपको जीतने की चेष्टा में लग गया।।8।।


अपने हाथ में वज्र ले ऐरावत पर यात्र करने वाले इस इंद्र ने आपके आवास-स्थान व्रज को नष्ट कर देने के लिए आकाश में प्रलयंकर मेघों को भेजा और स्वयं भी प्रस्थित हुआ। उस समय अग्नि और वायु आदि अन्य देवताओं ने मन ही मन उसकी हँसी उड़ायी। त्रिभुवननाथ श्रीकृष्ण ! आपकी माया किसको मोह में नहीं डाल देती है।।9।।

‘देवराज इंद्र कुपित हो गये हैं तो कोई चिन्ता की बात नहीं है। ब्राह्मणों की दया और गिरिराज की कृपा से हमारे भय का निवाकरण होना निश्चित है।’ गोपों को ऐसा विश्वास दिलाकर आप यह सोचते हुए वहाँ उपस्थित रहे कि- ‘आश्चर्य है! पर्वतभेदी इंद्र अब तक क्यों नहीं आया।’ वायुपुराधीश्वर मुरारे! मेरे रोगों को दूर कीजिए।।10।।


गोवर्धन-धारण 

ददृशिरे किल तत्क्षणमक्षत- 
स्तनितजृम्भित कम्पितदिक्तटा: 
सुषमया भवदंगतुलां गता 
व्रजपदोपरि वारिधरास्त्वया ।।1।।

उसी क्षण आपने देखा कि व्रज स्थान के ऊपर मेघ छा गये हैं। वे सब अपनी कान्ति से आपके श्रीअंगों की उपमा बन रहे हैं और लगातार जोर-जोर से की गयी गर्जना तथा विपुल विस्तार से संपूर्ण दिशाओं के तट-प्रान्त को कम्पित कर रहे हैं ।।1।।

किसी से पराजित न होने वाले परमेश्वर! बड़े-बड़े ओलों से मिश्रित जलधाराओं के गिरने से प्रत्येक दिशा में रहने वाली गोपमण्डली को कठोर दण्ड मिल रहा था और वे कह रहे थे- ‘प्रभो! कुपित हुए इन्द्र के इस प्रहार से आप हमारी रक्षा कीजिए, रक्षा कीजिए।’ उनकी यह बात सुनकर आप बोल उठे- ‘डरो मत’।।2।।


‘इस गोपकुल के देवता निश्चय ही गिरिराज गोवर्धन हैं। वे पर्वत शत्रु इंद्र के आघात को यहाँ अवश्य रोक सकते हैं। इस विषय में आप लोगों को क्या संदेह है!’ देव! इस प्रकार हँसते हुए कहकर आपने अपनी बाल भुजाओं द्वारा तुरंत ही गोवर्धन पर्वत को जड़ से उखाड़ लिया।।3।।

तत्पश्चात् उस उखाड़े गये गिरिराज के नीचे बालुकामय कोमल देश में, जहाँ दूर तक जल का निवारण हो गया था, आपने परिकरों सहित धेनुओं और गोपों को स्थापित कर दिया और स्वयं अपने एक कर कमल से पर्वत को ऊपर ही धारण किए रहे।।4।।


आपके द्वारा पर्वत के उठा लिए जाने पर गोप कुमारियों और सका ग्वालबालों के साथ विलास करते हुए आप खेल-कूद की बातें करके चञ्चल हो उठते थे। उस समय जो गौएँ आपके आपके पास आ जातीं, उन्हें आप एक हाथ से खुलजा दिया करते थे। इससे समस्त पशुपाल मंडली को बड़ा संतोष प्राप्त होता था।।5।।

‘यह पर्वत बहुत बड़ा है, तो भी कन्हैया चिरकाल से इसको अपने बायें कर कमल पर उठाये हुए है। इस पर्वत का बल भी क्या ही अद्भुत है।’ इस प्रकार आपकी ओर देखते हुए गोपगण परस्पर कहते थे।।6।।


‘अहाहा! इस छोटे से बालक की ढिठाई तो देखो। इसकी बाँह व्यथित हो जायगी तो भी क्या यह पर्वत को उठाये रखेगा?’ इस प्रकार इंद्र आपके प्रति कुत्सा का भाव रखते हुए सात दिनों तक भयंकर वर्षा करते रहे।।7।।

देव! जब आप अपने स्थान से एक पग भी न तो पीछे हटे और न हिले-डुले ही, मेघों का सारा जल बरस गया और जल शून्य बादलों को हवा उड़ा ले गयी, तब देवराज इंद्र आपकी ओर से शंकितचित्त हो आपके समीप आये।।8।।


प्रभो! जब वह भारी वर्षा शान्त हो गयी, गोपों और गौओं का समुदाय वहाँ से बाहर निकल गया, तब आपने पर्वत को पुनः पृथ्वी पर रख दिया। इससे प्रमुदित हुए गोपगण आपका आलिंगन करने लगे।।9।।

‘आपने तो पूर्वकाल में सारी पृथ्वी को ही अपने ऊपर उठा लिया था; फिर इस पर्वत को उठाने में आपको क्या श्रम हो सकता था।’ इस प्रकार देवताओं द्वारा आपकी स्तुति की जाने लगी। गुरुपुरनिवासी कमलाकान्त! रोग से मेरी रक्षा कीजिए।।10।।


गोविन्दपद पर अभिषेक और नन्द जी का वरुणलोक से आनयन 

पर्वत को उठाना आदि आपके भारी प्रभाव को देखकर समस्त गोपों ने आपको जगदीश्वर माना और नन्दराय से आपकी जन्मकुण्डली का फल पूछा।।1।।

तब आपके पिता नन्द ने स्वजन वर्ग को आपका वह प्रभाव कह सुनाया, जिसे मुनिवर गर्गाचार्य ने बताया था। उसे सुनकर गोपों का आपके प्रति पहले से भी अधिक अनुराग और अत्यंत समादर का भाव बढ़ गया।।2।।

तदनन्तर जिन्हें अपमान मिलने से तत्त्व का बोध हो गया था, वे देवराज इंद्र देवलोक की गौ सुरभि के साथ आपके पास आये। उनका सारा गर्व गल गया था। अतः उन्होंने अपने मणिमय मुकुट से आपके चरणारविन्द का स्पर्श करके स्तवन किया।।3।।


उस समय सुरभि देवी ने स्नेह के कारण झरते हुए अपने दूध से आपका अभिषेक किया और गौओं के इंद्र के रूप में आपका नाम ‘ गोविन्द’ रखा। इंद्र ने भी अत्यंत प्रसन्न होकर ऐरावत के द्वारा लाये गये आकाश गंगा के जल से आपका अभिषेक किया।।4।।

त्रिभुवन के स्वामी आप गोकुलपति का इस प्रकार अभिषेक होने पर वह गोपों का बाड़ा- व्रज आपके प्रभाव से उस लक्ष्मी को प्राप्त हुआ, जो स्वर्ग और वैकुण्ठ में भी अलभ्य है।।5।।

एक दिन आपके पिता नन्द जी प्रातःकाल स्नान करने के लिए जब यमुना जी के जल में प्रविष्ट हुए, तब वरुण का एक सेवक उन्हें अपनी पुरी में पकड़ ले गया। तब कारणवशात् मनुष्य रूप धारण करने वाले आप उन्हें ले आने के लिए वरुण देवता की नगरी में गये।।6।।


वहाँ जलाधिपति वरुण बड़े वेग से उठकर आपका उत्कृष्ट पूजन किया। फिर आप अपने पिता को साथ लेकर तत्काल अपने घर लौट आये। वहाँ आने पर पिता ने आपके चरित्र का आत्मीय गोपजनों के समक्ष वर्णन किया।।7।।

विष्णो ! तब ‘आप साक्षात् श्रीहरि हैं’- ऐसा निश्चय करके इन गोपों के मन में आपके धाम को देखने की तृष्णा बढ़ गयी। यह देख आपने उन सबको अपना वह परमधाम दिखाया, जो दूसरों के लिए दुर्लभ है।।8।।

भूमन्! उच्छलित परमानन्द रस के प्रवाह से परिपूर्ण उस कैवल्य-महासागर में वे गोपसमूह चिरकाल तक डूबे रहे। फिर आपने ही उन्हें वहाँ से उत्थापित किया।।9।।


देव! आपने दूसरे किस अवतार में जिस तरह हाथ रखे हुए वेर के समन अपना अलभ्य परमपद भक्तजनों को दिखलाया था। अतः इस भूल पर गोपरूपधारी आप साक्षात् परमात्मा ही हैं। पवनपुर निवासी प्रभो! मेरी रोगों से रक्षा कीजिए।।10।।

इति गोविंदाभिषेकवर्णनं नंदानयनवर्णनं च चतु:षष्टितमदशकं समाप्तम्‌।।


रासक्रीड़ा के लिए गोपियों का आगमन 

जिस दिन गोपियों के कात्यायनी-पूजन का नियम समाप्त हुआ था, उस दिन आपने उनसे कहा था- ‘आगामी शरद ऋतु की रातों में तुम्हारा मनोरथ पूर्ण होगा।’ तदनुसार आप प्रेमोत्सव संपादित करने के कार्य में प्रवत्त हुए। चंद्रमा की स्निग्ध चाँदनी से जहाँ संपूर्ण दिशाएं शीतल हो गयी थीं, उस यमुना तटवर्ती वन प्रांत में आपने मुरली बजायी।।1।।

विभो! जिनमें स्वर-मण्डल सुस्पष्ट प्रकट हो रहे थे, उन मूर्च्छनाओं द्वारा समस्त भुवनों में व्याप्त हुए आपके वेणुनाद को सुनकर तरुणी गोप-किशोरियाँ वैसे किसी अपूर्व चित्त-विमोह को प्राप्त हुईं।।2।।


अयि कमनीय शरीर वाले श्यामसुंदर ! वे कमललोचना गोपांगनाएँ घर के काम-काज में लगी थीं। कोई शिशुओं की संभाल कर रही थीं और कोई पति की सेवा में तत्पर थीं। किंतु वंशी-ध्वनि से विमोहित वे सब काम छोड़कर उस दुर्गम वन-प्रांत में एक साथ आ पहुँची।।3।।

कई अपने अंगों में आभूषण धारण कर रही थीं, अभी आधा ही आभूषण धारण कर पायीं ती कि वेणुनाद उनके कानों में पड़ा। फिर वे उसी अवस्था में आपके पास आ पहुँची। परंतु विभूषित नारियों की अपेक्षा भी वे ही आपके नेत्र को अधिक सुंदर प्रतीत हुईं।।4।।


देव! मुकुन्द! कोई गोपी कटि प्रदेश में हार और कण्ठदेश में करधनी धारण किए आपके पास चली आयी। वह मुग्धमुखी विशेषरूप से आपके समक्ष अपने जघन स्थल की मनोहरता मानो स्पष्ट शब्दों में कहती सी प्रतीत हुई।।5।।

कोई अपने कुचपर कञ्चु की डाले बिना ही व्यामोहवश दूसरी स्त्रियों की दृष्टि से बचती हुई आपके समीप आ पहुँची। वह आपको अनुपम प्रणय के बड़े भारी राज्य पर अभिषिक्त करने के लिए मानो कलशी धारण किये आयी थी।।6।।


देव! कुछ गोपियों परवश होने के कारण घर से बाहर न निकल सकीं! अतः अपने में दृढ़तापूर्वक आपकी ही भावना करके देह त्यागकर अद्वितीय परम चिदानन्दस्वरूप आप परब्रह्म में ही समा गयीं। परंतु ये बड़भागिनी गोपियाँ धन्य-धन्य हो गयीं।।7।।

उन व्रजनारियों ने जार-रूप में नहीं, परमात्मा के रूप में आपका स्मरण करके क्षणभर में परमहंस गति प्राप्त कर ली। उन्हीं प्रकाशमय परमात्मविग्रह आपको किसी प्रकार चित्त में धारण करके मैं भी अनायास ही अमृत्व प्राप्त कर लूँ। (ऐसी कृपा कीजाए)।।8।।


चारों ओर से आयी हुई व्रज सुंदरियों ने देखा- आपका मुखारविन्द मुग्ध मुस्कान से आर्द्र है। आप करुणामयी दृष्टि से सबको देख रहे हैं तथा असीम कान्ति के महासागर प्रतीत हो रहे हैं। विश्व के एकमात्र हृदयहारी रूपवाले पवनेश! मेरे रोगों को हर लीजिए।।9।।


धर्मोपदेश तथा क्रीड़ा 

प्रेममय कुसुमायुध के बाणों के आघात से विवश हो, अपने पास आयी हुई उन सुलोचनाओं के वाञ्छित मनोरथ पूर्ण करने के लिए यद्यपि आपने मन ही मन निश्चय कर लिया था, तथापि उनसे विपरीत सी बात कही।।1।।

आकाश में मुनियों का समुदाय खड़ा था। उसे सुनाने के लिए आपने गोपियों से कुलवधू के धर्म का वर्णन किया। आप निर्मल परमेश्वर का वचन निश्चय ही धर्मसंगत है- अतः वही विश्वासपूर्वक आचरण में लाने योग्य है। आपका धर्म विश्वसनीय नहीं है- उसका आचरण मानव- शक्ति से परे है; अतएव वह अनुकरण नहीं है।।2।।

आपकी मन के प्रतिकूल वाणी सुनकर वे मृगलोचना गोपियाँ अत्यंत दीन-दुःखी हो गयीं। ‘नहीं-नहीं, करुणा सागर! तुम हमारा त्याग न करो।’- ऐसा कहकर वे दीर्घकाल तक विलाप करती रहीं।।3।।


तासां रुदितैर्लपितैः करुणाकुलमानसो मुरारे त्वम्। 
ताभि: समं प्रवृतों यमुनापुलिनेषु काममभिरन्तुम्‌ ।।4।।

मुरारे! उनके रोदन और विलाप से आपका हृदय करुणा से भर आया। अतः यमुना तट पर उनके साथ उनकी इच्छा के अनुसार क्रीड़ा- विहार करने में आप प्रवृत्त हुए।।4।।

चंद्रकिरणों की अमृत-वर्षा से सुशोभित सुन्दर यमुना तट की वनवीथियों में गोपियों ने अपनी-अपनी ओढ़नी बिछाकर आपके लिए बिस्तर तैयार कर दिया और आप उस पर बैठ गये।।5।।

तदन्तर आपने सुमधुर परिहासपूर्ण बातें कहकर उनके हाथ पकड़कर चुम्बन का आनन्द देकर तथा गाढ़ आलिंगन करके व्रजांगना-समुदाय को आकुल कर दिया।।6।।


विभो! चीर-हरण के दिन उनके वस्त्रापहरण की जो प्रतिज्ञा आपने की थी, उसके अनुसार रस-विवशचित्त हुई उन कान्तिमती सुन्दरियों का वस्त्रहरण भी किया।।7।।

नन्दनन्दन ! आपके श्रीअंग में पसीने की छोटी-छोटी बूँदें उमड़ आयी थीं, आपका मुखारविन्द कुन्द-सदृश उज्ज्वल मुस्कान से सुशोभित था तथा आप त्रिभुवन के एकमात्र सुंदर पुरुष हैं, आपको अपने बाहुपाश में भरकर वे व्रजबालाएँ अत्यंत आनन्दित हुईं।।8।।

जब आपसे विरह होता है, तब आप अंगारमय (दाहक) प्रतीत होते हैं और जब समागम होता है, उस समय श्रृंगार-रसमय (शीतल) जान पड़ते हैं, परंतु आश्चर्य की बात यह है कि वहाँ संगम काल में भी आप सर्वथा अंगारमय (कोयले के समान कृष्ण कान्ति से युक्त) जान पड़ते हैं।।9।।

हे पवनपुराधीश्वर! श्रीराधारानी के उन्नत उरोजों का भलीभाँति आलिंगन करने के लिए लोलुप-चित्त रहने वाले आपकी मैं आराधना आलिंगन करने के लिए लोलुप-चित्त रहने वाले मैं आराधना करता हूँ। आप मेरे सारे रोगों को शान्त कर दीजिए।।10।।


श्रीकृष्ण का अन्तर्धान, गोपियों द्वारा उनका अन्वेषण तथा फिर उनका प्राकट्य 
आप उच्छलनशील परमानन्द स्वरूप हैं, आपके साथ भोग लीला का आस्वादन करके असीम आनन्द-सिन्धु में निमग्न हुई कमलनयनी गोपांगनाओं को महान् अभिमान हो गया।।1।।

गोविन्द! ‘विश्व-मनोऽभिराम लक्ष्मीपति श्यामसुन्दर मुझमें, केवल मुझमें निश्छल भाव से अनुरक्त हैं।’- इस प्रकार उन सब गोपियों को अभिमान से पूरित देख आप वहाँ अन्तर्धान हो गये।।2।।

मुरारे! श्रीराधा नाम वाली गोपांगना के मन में गर्व का उदय नहीं हुआ। इसीलिए वे आपको अत्यंत प्यारी हैं। अतएव उन्हीं के साथ स्वेच्छानुसार विहार करने के लिए आप उन्हें लेकर बहुत दूर चले गये।।3।।


भगवन्! आपके अंतर्धान हो जाने पर उनके मन में बड़ा संताप हुआ। विकसित कमल दल के समान विशाल नेत्रों वाली वे गोप किशोरियाँ एक साथ मिलकर वन वन में आपको खोजती हुई अपार विषाद में डूब गयीं।।4।।

उन सबके चित्त का प्रवाह आपकी ही ओर था। अतः वे ‘हा चूत (आम्र), हा चम्पक, हा कर्णिकार (कनेर), हा मल्लिके, हा मालती, हा नूतन वल्लरियो! क्या तुमने हमारे एकमात्र चित्तचोर नन्दकिशोर को देखा है।-’ इत्यादि रूप से विलाप करने लगीं।।5।।

कोई गोपी आपको ध्यान-नेत्र से देखकर बोली- ‘सखि! मैंने कमलनयन श्रीकृष्ण को देख लिया। यह रहे मेरे सामने।’ इस प्रकार व्याकुलतापूर्वक बोलती हुई उस सखी ने अपनी दूसरी सखियों के संताप को दूना बढ़ा दिया।।6।।


उनके मन-प्राण आपमें ही लगे थे। अतः वे यमुना जी के किनारे आपकी लीलाओं का अनुकरण करने लगीं। तदनन्तर पुनः आपको खोज आरंभ करने पर उन्होंने एक स्थान पर श्रीराधा को देखा, जिन्हें पूर्ववत् मने के ही कारण आपसे वियुक्त होना पड़ा था।।7।।

तदनन्तर वे सब मिलकर उस वन में चारों ओर तब तक आपकी खोज करती रहीं, जब तक कि घना अंधकार नहीं हो गया। फिर वे मिल जुलकर यमुना के तट पर लौट आयीं और अत्यंत विलापपूर्वक आपके गुणों का गान करने लगीं।।8।।

करुणा के एकमात्र सागर नन्दनन्दन! इस प्रकार जिनके हृदय में विरह-व्यथा व्याप्त हो रही थी, उन व्रजांगनाओं के बीच में आप अपने त्रिभुवन मोहन रूप से मन्द मन्द मुस्कराते हुए प्रकट हो गये।।9।।


जिनके दर्शन में संदेह था, उन अपने प्रियतम प्रभु आपको सहसा देखकर उस समय उन तन्वंगी गोपांगनाओं ने आनन्दातिरेक से क्या-क्या नहीं किया। मारूतेश्वर! वह आप रोग से मेरी रक्षा कीजिए।।10।।


गोपियों की आवन्दपरवशता, प्रणय-कोप भगवान् द्वारा दी गई सान्त्वना 

कमलनयन! आपके दर्शन से गोपियाँ हर्ष से भर गयीं। वे अमृत की धारा से नहायी हुई सी होकर आपके सामने निश्चल भाव से खड़ी हो गयीं।।1।।

तदनन्तर किसी गोपी ने तत्काल निश्शंक होकर आपका कर कमल पकड़ लिया और उसे पीन वक्षःस्थल पर स्थापित करके वह रोमांचित हो देर तक उसी रूप में खड़ी रही।।2।।

विभो! कण्ठ तक आये हुए प्राणों को रोकने की चेष्टा करती हुई सी दूसरी गोपी ने अत्यंत हर्षमग्न हो आपकी कोमल बाँह को अपने गले में लपेट लिया।।3।।


कोई कामिनी लाज को तिलांजलि दे आपके मुखारविन्द से चबाये हुए पान का कुछ भाग लेकर अपने मुखकमल रखती हुई पूर्णकाम हो गयी।।4।।

‘तुम निर्दयी हो, मुझे वन में अकेली छोड़कर भाग गये थे। ऐसी दशा में यहाँ कौन तुम्हारा स्पर्श करेगी।’– ऐसा कहकर रोष से भरी हुई एक गोपी ने आँसू भरे नेत्रों से आपकी ओर दृष्टिमात्र किया।।5।।

इस प्रकार आनन्द से आकुल हुई गोपांगनाओं के साथ यमुना तट पर आप मिले और उनके कोमल अञ्चलों से परिकल्पित केसर-चंदन चर्चित आसन पर विराजमान हुए।।6।।


उस समय गोपियों ने आपसे प्रश्न किया- ‘श्यामसुंदर! कृपा कितने प्रकार की होती है। (अथवा कृपालुजनों के कितने भेद हैं।) कोई तो सब पर सदा दया करते हैं, कुछ लोग अपने आश्रितों पर ही कृपा करते हैं और कुछ हम-जैसे लोगों पर भी ऐसे हैं (आपकी तरह अद्भुत कृपा- कठोरता का प्रदर्शन करते हैं)’।।7।।

तब आपने इस प्रकार उत्तर दिया- ‘कुमारिकाओं! मैं प्रेमभीरू हूँ- प्रेम के लिए व्याकुल रहता हूँ। मुझमें निर्दयता की आशंका मत करो। तुम्हारे चित्त की पूर्णतः अनुवृत्ति मुझमें निर्दयता की आशंका मत करो। तुम्हारे चित्त की पूर्णतः अनुवृत्ति मुझमें ही हो, इस उद्देश्य से मैंने इस समय ऐसा बर्ताव किया है’।।8।।

‘अरी जीवन वल्लभाओं! सुनो। तुम लोगों के समान अत्यंत प्रियजन मेरे लिए दूसरा कोई नहीं है। अतः यहाँ इन रमणीय रात्रियों में तुम मेरे साथ निर्बाध रमण करो।’ विभो! आपने उनसे इस प्रकार कहा।।9।।

आपकी इस वाणी से व्रज-वधूजनों का आनन्द बढ़कर अधिक घनीभूत हो गया। फिर उनके साथ विहार करते हुए आप रासक्रीड़ा के लिए उत्सुक हुए। गुरुवायुपुराधीश्वर! रोग से मेरी रक्षा कीजिए।।10।।


रासक्रीड़ा 

हे ईश! हम रासक्रीड़ा में विभूषित आपके मनोहर रूप का चिन्तन करते हैं। आपने अपने केश-पाश में मोरपंख की पंक्ति धारण कर रखी है। आपके कपोलों पर मकराकर कुण्डल झलमला रहे हैं। विविध हारों के समुदाय तथा वनमाला से आपके रूप का लालित्य और बढ़ गया है। श्रीअंगों में लगे हुए अंगराग से राशि-राशि सुगंध की वर्षा हो रही है। कटि प्रदेश में पीताम्बर के ऊपर करधनी की लड़ियों से आप सुशोभित हैं तथा आपके चरणों में धारित मणिमय नूपरों से किरणें उठ रही हैं।।1।।

पहले से ही गोप युवतियों की मण्डली श्रृंगार धारण करके मण्डलाकार खड़ी है। उनके वक्षःस्थल पर कञ्चु की (चोली) शोभा दे रही है। गालों पर चञ्चल मणिमय कुण्डल झलक रहे हैं। इंदिरारमण! पद्मनाभ! आप समस्त दो-दो गोपसुंदरियों के बीच में संचरण कर रहे हैं। ऐसी व्यवस्था करने के पश्चात् आपने मञ्जुल रासकेलि आरंभ की है।।2।।


वासुदेव ! यहाँ प्रकाशित आपकी रासक्रीड़ा के रससौरभ का समाचार नारद जी के मुख से सुनकर दूर से भी उत्कण्ठित हुई देवमण्डली स्वर्गलोक से एक साथ चलकर वेगपूर्वक आकाश में आ खड़ी हुई। वह देव-समुदाय दिव्य वेष-भूषा और विलास के कारण मनोहर प्रतीत होने वाली सैकड़ों विलासिनियों (सुरांगनाओं) से घिरा हुआ था।।3।।

रासक्रीड़ा के रस का समारम्भ कैसा हुआ, इसका चिन्तन कीजिए। भगवान् वंशी बजाकर मधुर तान छेड़ते, उस पर गोपियों का मनोहर गान होता, गीत के राग और गति की योजना के साथ लुभावना कोमल चरणपात होता और उसके साथ ताल का मेल होने से वह रास-रंग अत्यंत मनोहर प्रतीत होता था। उस रास-नृत्य के समय गोपियों के हाथों के कंगन खनखना उठते, उनका करकमल बार-बार पार्श्वसहचर श्रीकृष्ण के कंधे का सहारा ले लेता तथा नितम्बमण्डल पर लहराती हुई घाँघर उड़ने लगती थी।।4।।


श्रद्धापूर्वक चलने वाले उस रास-नृत्य में साथ ही साथ होने वाले गान के द्वारा कभी तार और कभी मन्द स्वर का विस्तार होता था। मनोहर अंगविक्षेप के कारण शरीर के हार और मणिमयभूषण चञ्चल हो जाते थे। अपलक नेत्रों से देखता हुआ देव-समुदाय आनन्दातिरेक से दिव्य पुष्पों की प्रचुर वर्षा करता और अपनी वधुओं के साथ ही आप चिन्मय परमात्मा में लय को प्राप्त हुआ-सा मोहमग्न हो जाता था।।5।।

तदनन्तर कोई गोपांगना , जिसकी लता के समान पतली देह शिथिल एवं पसीने-पसीने हो गयी थी, अधिक थकावट के कारण अधमुँदी आँखें लिए आपके कमनीय कंधे का सहारा ले लिया करती थी। किसी के केश खुलकर कुछ-कुछ हिल रहे थे। उसने नूतन चंदन सार के घनीभूत सौरभ से युक्त आपकी बाँह को किसी बहाने से चूम लिया और उसके अंग-अंग में अत्यंत रोमाञ्च हो आया।।6।।


किसी गोपी ने, जो पुण्यराशि की निधी थी, हिलते हुए कुण्डल से मण्डित अपने गण्डस्थल को आपके कपोल के पास ले जाकर आपके द्वारा चबायी गयी सुपारी के रसामृत का पान कर लिया। आप त्रिभुवन सुन्दर हैं और इंदिरा (लक्ष्मी) के विलास-मंदिर हैं। आपको रासनृत्य के बीच में पाकर गोपांगनाओं ने आनन्दोन्माद की कौन-कौन सी दशाएँ नहीं धारण कीं।।7।।

हे ईश! गान बंद हुआ। क्रमशः बाजों की संगति भी बंद हो गयी। ब्रह्मानन्द रस में निमग्न हुई गोपांगनाएँ समूह में केवल नृत्य करती रहीं। उन्हें अपनी नीवी-वस्त्रों को खिसक जाने का, केशपाशों के खुल जाने और कञ्चुकी के स्थान भ्रष्ट हो जाने का भी भान नहीं हुआ। औरों की क्या बात कहूँ, तारों का समुदाय भी आकाश में लटका खड़ा रह गया।।8।।


विभो! संपूर्ण भुवन को आनन्द की पराकाष्ठा में विलीन करके रास-विहार समाप्त कर आपने जितनी गोपांगनाएं थीं, उतने ही रूप धारण करके उनके पुण्यकर्म से प्रेरित हो अत्यंत उत्कृष्ट मदनोत्सव आरंभ किया। गोपांगनाओं के केलिमर्दित निर्मल अंगों में नूतन पसीने की कुछ बूँदें उभड़ आयी थीं, जिनसे वे बड़ी सुंदर दिखायी देती थीं और उनका चित्त मन्मथ की पीड़ा को सहन करने में असमर्थ हो गया था।।9।।

मनोहर नाम वाले ईश्वर! आपने विभिन्न क्रीड़ाओं द्वारा चञ्चल और आपके लाड़-प्यार से अत्यंत समादृत हुई उन अबलाओं के साथ यमुना जी के जल में स्वच्छन्द विहार किया। तत्पश्चात् सब ओर फैली हुई शीतल किशोर (मन्द) वायु से मन को हर लेने वाले तथा फूलों की सुगन्ध से भरे हुए कानन में भी सैकड़ों विलासिजनों को विमोहित कर देने वाला विलास किया।।10।।


कमनीयता के निधि रूप कमनीय कृष्ण ! आपने इस प्रकार अनेक रात्रियों में उन कामिनियों को योगीजनों के अनुभव में आने योग्य किसी अपूर्व पूर्णानन्द-रसामृत सागर का अनुभव कराया तथा उन गोपांगनाओं के प्रति ब्रह्मा और शिव आदि देवताओं का भी अधिक आदर प्रकट किया। यह सब करते हुए भक्तजनों को ही प्राप्तव्य रमणीय रूप वाले नन्दनन्दन! मेरी रक्षा कीजिए।।11।।


सुदर्शन का शाप से उद्धार तथा शंखचूड़ और वृषभासुर का वध 

इस प्रकार आप रसमग्न होकर जब अपनी वल्लभाओं को रमण-सुख प्रदान कर चुके, तब एक दिन बहुत से गोप आपके साथ अम्बिकेशपुर के अम्बिका वन में गये। वहाँ रात में दिव्य उत्सव का सेवन कर वे सब लोग सुखपूर्वक सोये। उसी समय एक भयंकर अजगर आकर नन्दराय जी की लीलने लगा।।1।।

जगदीश्वर! तब गोपों ने जलती हुई लुआठी लेकर जोर-जोर से उस अजगर के ऊपर उठे मुख पर मारना आरंभ किया। तथापि जब उसने नन्द जी को नहीं छोड़ा, तब समस्त गोपमण्डली ‘बचाओ, बचाओ’- ऐसा कहकर आपके चरणों में गिर पड़ी। तब आपने निकट जाकर एक पैर से उस नाग को छू दिया। इतने ही से वह अपने विद्याधरोचित रूप को ग्रहण करके वहाँ प्रकाशित हो उठा।।2।।


‘सुदर्शनधारी प्रभो!’ मैं सुदर्शन नामधारी विद्याधर हूँ। एक दिन मैंने मुनियों की हँसी उड़ाई। अतः उन मुनियों ने मुझे शाप देकर वाहस (अजगर) बना दिया। आज आपके चरणों के स्पर्श से मैं शाप से छूटकर निर्मल हो गया हूँ। इस प्रकार स्तुति करके वह अपने लोक को लौट गया और गोपगण भी प्रसन्नतापूर्वक व्रजभूमि को लौटे।।3।।

एक समय की बात है- बलराम जी सहित आप वन में गोपीजनों के साथ विहार कर रहे थे। उसी समय कुबेर के अनुचर शंखचूड़ ने वहाँ आकर उन अबलाओं का अपहरण आरम्भ कर दिया। यह देख आपने अत्यंत तीव्र गति से उसका पीछा किया। वह नारीजनों को वहीं छोड़कर भागने लगा। परंतु आपने उसे खदेड़कर मार डाला और उसके मस्तिष्क की मणि छीनकर बलराम जी को दे दी।।4।।


आप प्रतिदिन अपने सुहृदों के साथ भिन्न-भिन्न वनों में तरह-तरह की लीलाएँ करते रहते थे। आपका रूप मनोभाव- कामदेव का भी मन हर लेता था। आप मुरली बजाकर उसकी ध्वनि से रसामृत की वर्षा करते रहते थे। देवांगनाओं के नेत्रों को अमृत पिलाने वाले आपका चिन्तन करके विरहाग्नि से संतप्त हुई गोपिकाएँ आपके विषय में क्या-क्या बातें नहीं कहती थीं।।5।।

तदनन्तर भोजराज कंस का कोई सेवक, जिसका नाम अरिष्ट था, जिसकी दृष्टि क्लेशपूर्ण दुष्ट मार्ग पर ही लगी रहती थी, जो आकार से ही निष्ठुर था और जो सदा क्रूर स्वर में गर्जना किया करता था, साँड़ का रूप धारण करके आपसे भिड़ने के लिए आ खड़ा हुआ।।6।।


वह बैल भूमिवासियों का धैर्य हर लेने वाला था। उसने बहुत विशाल मूर्ति धारण कर रखी थी। वह पशुओं को समूह को घूरता हुआ छन्दों-( वेदों )- की निधिस्वरूप आपके पास आ पहुँचा [1] ।।7।।

उसके मुखमण्डल में ऊँचे-ऊँचे सींग थे। यद्यपि उसका रूप वृषभाकार होने से भद्र था, तथापि वह एक अभद्र (दुष्ट) दैत्य था। वह निर्भय होकर तुरंत आप पर चढ़ आया। तब आपने बड़े वेग से उसको पकड़ लिया और उसे रौंदकर देवताओं को आनन्दित कर दिया।।8।।


‘भगवन्! यह तो विचित्र बात हुई आज आपने वृष (वृषभासुर या धर्म)- का घात किया, तो भी पृथ्वी पर धर्म की स्थिति सुदृढ़ हो गयी और वृष (वृषभरूपधारी धर्म)- के चित्त में महान् मोद बढ़ रहा है।’ इस प्रकार देवताओं ने आपका स्तवन किया।9।।

‘साँड़ों! दूर भागो! देखो, यह साँड़ों का भेदन करने वाला आ गया।’ इस प्रकार हास-हरिहास करने वाले गोपों के साथ आप अपने घर आये। वायुपुराधीश्वर! आप मेरी रक्षा कीजिए।।10।।


केशी और व्योमासुर का वध 

जो संपूर्ण प्रयासों में कभी असलफल नहीं होता था, वह केशी नामक दैत्य भोजराज कंस का प्रिय बन्धु था। आप सिंधुजा (समुद्रजन्मा लक्ष्मी )- को ही प्राप्त होने वाले हैं- मानो यही सोचकर वह सिन्धुजवाजी (सिंघी घोड़े) का रूप धारण करके आपके पास आया था।।1।।

यद्यपि वह गन्धर्वता (देवयोनिविशेष या अश्वयोनि)- को प्राप्त हुआ था, तथापि अपनी कठोर गर्जना से संपूर्ण लोकों को उद्विग्न कर डालता था। उसने जब तक आपको देखा नहीं, तभी तक गोपों के बाड़े को रौंद डाला। फिर वह पापी आप पर भी टूट पड़ा।।2।।

आप तार्क्ष्य ( गरुड़ ) की पीठ पर पैर रखते हैं, इसलिए इस तार्क्ष्य (घोड़े)- ने आपके वक्षः स्थल पर पैर से आघात किया। महर्षि भृगु ने आपकी छाती पर लात मारी थी, इस कथा को सुनकर उसने भी मोहवश मानो ऐसा समझ लिया कि मैं भी यह काम कर सकता हूँ।।3।।


परंतु आपने उसके पदाघात से अपने को बचा लिया और तत्काल ही उसके पिछले पैर को पकड़ कर उसे दूर- बहुत दूर फेंक दिया। यद्यपि वहाँ गिरकर वह मूर्च्छित हो गया, तथापि उसके क्रोध की गर्मी बहुत फैल गयी और उसी से प्रेरित होकर वह आपको खाने जाने के लिए लिए दौड़ा।।4।।

तब आपने मन ही मन उस घोड़े को दण्ड देने का निश्चय किया और तत्काल उसके मुँह में अपनी दण्डाकार बाँह डाल दी। उस बाँह के बढ़ने से केशी की सांस रुक गयी और उसके प्राणपखेरू उड़ गये। वह सप्ति (घोड़ा अथवा सात की संख्या से युक्त) होकर भी आपके साथ ऐक्य को प्राप्त हुआ।।5।।

आपके द्वारा उस पशु के आलम्भनमात्र से देवताओं को प्रसन्न करने वाला नूतन अश्वमेध सा संपादित हो गया। अतः हर्षवश देवेश्वरों ने आपका ‘केशव’ नाम रख दिया और उसी नाम से आपकी स्तुति की।।6।।


‘आप वसुदेव जी के पुत्र हैं,’- यह बात कंस को बताकर और जब वह वसुदेव जी को मारने के लिए उद्यत हुआ, तब उसे वाणी द्वारा रोककर केशिवध के पश्चात् आपके पास आये हुए श्रीनारद जी ने आपका स्तवन किया।।7।।

एक दिन आप ग्वाल-बालों के साथ वन में निलायन क्रीड़ा (स्वयं चोर बनकर पशु बने हुए बालकों को चुराकर कहीं छिपा देने का खेल) कर रहे थे। उस खेल में आसक्त हुए आपके पास मयपुत्र व्योमासुर आया, जिसकी माया का पार पाना कठिन था और जो आकाशचारी प्राणियों को भी रोककर नष्ट कर देता था।।8।।


ग्वालों में से कुछ लोग चोर बने थे, कुछ भेंड़ बने थे और कुछ उन भेड़ों के रक्षक बने थे। व्योमासुर चोर बनकर गोप बालकों और पशुओं को उठा ले जाता और उन सबको गुफाओं में रखकर बड़ी-बड़ी शिलाओं द्वारा उन गुफाओं का द्वार बंद कर देता था। आपने उसकी चाल समझ ली और उसे रौंदकर मार डाला।।9।।

परमात्मन्! पवनपुराधीश्वर! इस प्रकार आनन्दमूर्च्छा (हर्ष-विस्तार)- को बढ़ाते तथा पद-पद पर उसे नूतन बनाते हुए आप मेरी रक्षा करें।।10।।


अक्रूर का आगमन 

शेषशायी श्रीहरे ! नारद जी के मुख से यह सुनकर कि ‘आप व्रज में वास करने वाले उसके शत्रु ही हैं’ उसका हृदय विदीर्ण सा हो गया। उसने अक्रूर को बुलाकर धनुष यज्ञ देखने के बहाने आपको वहाँ से ले आने के लिए भेजा।।1।।

ये अक्रूर चिरकाल से आपके चरण-चिन्तन में लगे थे; परंतु राजा कंस के डर से उनका मन आपका दर्शन करने में अपने को असमर्थ पाता था। फिर उसी कंस की आज्ञा से वे आपका दर्शन करने के लिए उद्यत हुए। उस समय उनके चित्त में आनन्द का भारी भार भर गया।।2।।


पुण्यात्मा अक्रूर रथ के द्वारा जब आपके निवासस्थान नन्दगाँव को जा रहे थे, उस समय उनके हृदय में आपको लेकर अनेक प्रकार के मनोरथ प्रकट हो रहे थे। उन मनोरथों का बारंबार आस्वादन करते हुए अक्रूर, कोई विघ्न न आ जाय- इस भय से, दैव की प्रार्थना करते जाते थे। इस प्रकार उन्होंने उस मार्ग में कहाँ क्या हो रहा है, यह कुछ भी नहीं जाना।।3।।

‘जिनकी गति का वेदों ने सैकड़ों बार गान किया है, उन परम पुरुष श्रीकृष्ण को क्या मैं देखूँगा? क्या उनका स्पर्श करूँगा अथवा क्या उन्हें हृदय से लगा सकूँगा? क्या वे मुझसे वार्तालाप करेंगे? कहाँ पहुँचने पर उनका दर्शन होगा?’- इस प्रकार उनका मार्ग श्रीकृष्णमय हो रहा था- आपके चिन्तन में डूबे हुए ही वे अपना रास्ता तय कर रहे थे।।4।।


कमलनयन! फिर क्रमशः आपके चरणारविन्दं से पवित्र तथा शिव और ब्रह्मा आदि देवताओं के लिए भी अभिवन्दनीय वृन्दावन में प्रवेश करके वे आनन्द मग्न से हो गये, मूर्च्छा में डूब से गये। उस समय वे प्रेम की किस-किस विभिन्न दशा को नहीं प्राप्त हुए।।5।।

आपके विहार-स्थलों को देखकर अक्रूर ने उनकी वन्दना की। वे आपके चरणों से चिह्नित धूल-राशि में लौटने लगे। परमात्मन्! हम क्या वर्णन करें। उस समय भी इस भूतल पर बहुत से लोग उत्पन्न हुए थे; परंतु इस प्रकार भक्ति से तरल चित्त वाले विरले ही मनुष्य थे।।6।।


सायंकाल जहाँ आपकी लीलाओं के गानमय अमृत के प्रसार से कानों को रसायन प्राप्त होता था, उन गोपभवनों को देखते हुए वे इस प्रकार आगे बढ़े, मानो आनन्द की सरिता ही उन्हें अपनी धारा में बहाकर ले जाती हो। वे धीरे-धीरे आपके नन्दभवन के समीप जा पहुँचे।।7।।

भूमन्! वहाँ इन्हें पहले आपका ही दर्शन हुआ। आप वहाँ गोदोहन देखने में व्यग्र थे और एक उत्तम के आगमन की प्रतीक्षा सी कर रहे थे। आपके साथ बड़े भाई बलराम जी भी थे और आप अंतःकरण में ब्रह्मानुभूति- रसामृतसमुद्र सा उड़ेल रहे थे।।8।।


आप दोनों भाई सायंकालिक विशेष स्नान करके स्वच्छ शरीर से सुशोभित थे। आप दोनों क्रमशः पीताम्बर और नीलाम्बर धारण किए हुए थे, जिसके कारण आपकी आकृति बड़ी लुभावनी जान पड़ती थी। अधिक नहीं, थोड़े से ही आभूषण धारण करने से आप दोनों का वेष बड़ा मनोहर हो गया था। आप दोनों के मुखारविन्द मन्द मुस्कान से आर्द्र दिखायी देते थे। इसी स्थिति में अक्रूर ने आप दोनों का दर्शन किया।।9।।

दूर से ही देखकर अक्रूर रथ से उतर गये और प्रणाम करने लगे। यह देख आपने इन भक्ति शिरोमणि को उठाकर हृदय से लगा लिया और हर्षवश थोड़े से अक्षरवाली वाणी द्वारा कुशल पूछकर उनका हाथ पकड़े हुए बलराम जी सहित आप उन्हें अपने घर ले गये।।10।।


वहाँ नन्द जी के साथ अत्यंत आदरपूर्वक उन यदुकुलभूषण अक्रूर का पूजन-सत्कार करके उनकी कही हुई वार्ता सुनकर और समस्त गोपों को राजा कंस के आदेश की बात बताकर आपने भाँति-भाँति वार्तालापों द्वारा अक्रूर जी के साथा रात बितायी।।11।।

उस रात में वहाँ रुक जाने के कारण गोपांगनाओं को आपके विषय में बड़ी भारी शंका हुई। वे सोचने लगीं- ‘हमारा धूर्त प्रियतम चंद्रावली के घर में तो नहीं है या चंद्रभगा के घर में तो नहीं ठहरा है? अथवा मित्रवृन्दा या राधा के घर में तो विलम्ब नहीं कर रहा है?’ इस प्रकार आशंका के विषय बने हुए वायुपुराधीश्वर! मेरी रक्षा कीजिए।।12।।


मथुरापुरी की यात्रा 

आपके मथुरा जाने की बात सुनकर गोप किशोरियाँ अत्यंत आर्त हो उठीं। ‘यह क्या, यह क्या, ऐसा कैसे होगा?’ इस प्रकार कहती हुई वे सब की सब एकत्र हो विलाप करने लगीं।।1।।

‘ये नन्दनन्दन तो करुणा के सागर हैं, हम गोपियों का इनके सिवा कोई नाथ या रक्षक नहीं है। फिर ये हमें कैसे त्याग सकते हैं। हाय! क्या हमारा भाग्य ऐसा ही था?’- ऐसा कहकर आपमें ही चित्त लगायी हुई वे गोपियाँ विलाप कर रही थीं।।2।।

रात के पिछले पहर में अपने पिता और मित्र मण्डली के साथ जब आप प्रस्थान करने लगे, तब उन गोपांगनों के भारी संताप को शान्त करने के लिए आपने अपने एक सखा को भेज दिया।।3।।


‘ गोपियो ! मैं शीघ्र तुम्हारे पास लौट आऊँगा। फिर मेरे साथ तुम सभी का मंगल मिलन संभव होगा। मैं शीघ्र ही तुम सबको अमृत के महासागर में निमज्जित कर दूँगा।’- इस प्रकार संदेश देकर उन गोपांगनाओं को आपने सान्त्वना दी।।4।।

आपके बहुत दूर चले जाने पर भी वे वनिताएँ बड़े विषाद और अत्यंत याचनापूर्वक आपकी ओर देखती रहीं। और आप भी मधुर भाव से उन्हीं की ओर कटाक्षपात करते हुए अक्रूर के रथ द्वारा बलराम सहित आगे निकल गये।।5।।

गोपों के बहुत से छकड़े आपके पीछे चल रहे थे और प्रियतमाओं का मन भी आपका अनुसरण कर रहा था। वन के पशु भी आपको जाते देख आर्त हो गये थे और वृक्ष भी विषाद में डूब गये ते। आप इन सबको लाँघकर यमुना के तट पर जा पहुँचे।।6।।


वहाँ मध्याह्न-संध्या के नियम का निर्वाह करने के लिए जब अक्रूर जी ने यमुना जल में डुबकी लगायी, तब वहाँ उन्हें आप दिखायी दिए। फिर आप रथ पर भी बैठे दृष्टिगोचर हुए। यह देख अक्रूर विवश हो गये और सोचने लगे- ‘यह क्या है?’ आप सर्वव्यापी ईश्वर का सब ओर दर्शन होने लगा। यह विचित्र बात थी।।7।।

पुण्यशाली अक्रूर ने फिर गोता लगाया तो आप परमपुरुष को शेषनाग की शय्या पर आसीन देखा। आप चक्र-शंख गदा और पद्म से सुशोभित थे और देवताओं तथा सिद्धों का समुदाय आपको चारों ओर से घेरकर खड़ा था।।8।।

उस समय अक्रूर ब्रह्मानन्द सिन्धु में निमग्न हो विभिन्न प्रकार से आपकी स्तुति करने लगे। तदनन्तर पुनः आप नहीं दिखायी दिये। केवल आनन्द सिन्धु के अनुवर्तन से रोमाञ्चित हो वे फिर आपके पास आये।।9।।

आपने पूछा- ‘अक्रूर जी! क्या पानी में सर्दी अधिक रही, जिससे आपको रोमाञ्च हो आया है?’ इस प्रकार पूछने पर भी वे अत्यंत हर्ष के कारण कोई उत्तर नहीं दे सके। उनके साथ रथ पर बैठे हुए हे पवनपुरेश्वर! आप मेरी रक्षा कीजिए।।10।।


भगवान् का मथुरा में प्रवेश; रजक-निग्रह; दर्जी, माली और कुब्जा पर कृपा तथा धनुर्भङ्ग 

आधा दिन समाप्त होने पर आप मथुरा पहुँचे। वहाँ बाहरी बगीचे में ठहरकर आपने भोजन किया। फिर सखाओं के साथ मथुरापुरी देखने के लिए चल दिए। आपके विषय में बहुत से सुनते रहने के कारण मन में दर्शन की उत्कण्ठा धारण करने वाले नर-नारियों के उदित असंख्य पुण्यमय बन्धनों से खींचे जाते हुए से ही क्या आप राजपथ पर जा पहुँचे थे।।1।।

प्रभो! उस समय आपके चरणों की द्युति के समान रागवती तथा सौभाग्यशालिनी युवतियाँ आपको देखने के लिए दौड़ी आयीं। आपकी मूर्ति जिस प्रकार पयोधर (मेघ)- के समान श्यामकान्ति से सुशोभित होती है, उसी प्रकार वे युवतियाँ भी पयोधरों (उन्नत उरोजों)- की छवि से शोभा पाती थीं। आपकी दृष्टि के समान ही वे भी चञ्चल दिखायी देती थीं। आपकी वक्षः स्थली की भाँति वे भी मनोहारिणी थीं। आपके प्रौढ़ मन्दहास की भाँति वे भी अपनी निर्मलता से सुशोभित होती थीं तथा आपके केशपाश की भाँति वे भी अपने सुंदर केशों में गुँथे हुए मुयरपिच्छ से शोभा पाती थीं।।2।।


आप अपने कटाक्षपात से उन नगर-नारियों का आनन्द बढ़ा रहे थे। उस राजमार्ग पर बहुत से लोग अद्भुत चपल दिखायी देते थे। उस समय वहाँ आपने किसी धोबी से अपने पहनने योग्य वस्त्र माँगा। उसने उत्तर दिया- ‘अजी! हटो, जाओ; तुम्हें राजा का वस्त्र कौन देगा।’ उसके इतना कहते ही उसी क्षण आपने हाथ से उसका मस्तक मरोड़ दिया। फिर तो वह भी पुण्यगति को प्राप्त हुआ।।3।।

फिर आप एक दर्जी के पास गये। वह बड़ा उदार था तथा उसकी बुद्धि बड़ी विशाल थी। उसने बड़े संतोष के साथ आपके वेष के अनुरूप वस्त्र प्रदान किया। तब आपने भी उसको अपने धाम में पहुँचा दिया। जीवात्माओं के पुण्य को कौन जानता है? इसके बाद एक माली ने बहुत सी मालाएं और पुष्पगुच्छ अर्पित करके तथा बहुत सी स्तुतियाँ सुनाकर आपको सम्मानित किया। लक्ष्मीपते! उस माली ने आपसे आपकी भक्ति मांगी। आपने उसे भक्ति तो दी ही, उत्तम लक्ष्मी भी प्रदान की।।4।।


मार्ग में आपने एक कमललोचना कुब्जा को देखा। उसने आपको बहुत अच्छा अंगराग दिया। तब आपने भी उसके हृदय में अपने अंग के प्रति महान् राग दे दिया। उसके चित्त में जो सरलता थी, उसे उसके शरीर में भी स्पष्टतः प्रकट करने के लिए आपने अपने सुंदर हाथ से पकड़कर उसको उचका दिया। फिर तो वह जगत्सुन्दरी हो गयी।।5।।

विभो! तब तक लोगों को आपके वैभव (ऐश्वर्य) का निश्चित ज्ञान हो गया। उनके भीतर आपके विषय में पाप बुद्धि नहीं थी। वे मथुरावासी अपनी शक्ति के अनुसार ताम्बूल, पुष्पमाला आदि जो कुछ हो सका, आपको समर्पित करते रहे; परंतु हाय! कष्ट है कि उस समय मैं हाथ में थोड़े से पुष्प आदि लेकर मार्ग में हाथ जोड़े हुए खड़ा नहीं था। प्रभो! इसी कारण आज इस महती पीड़ा का उपभोग कर रहा हूँ।।6।।


भगवन्! यद्यपि आपने ‘मैं तुम्हारे घर आऊँगा’- यों कहकर उस अंगराग प्रदान करने वाली त्रिवक्रा को लौटाया, तथापि वह विरह से कातर हो, दूर से ही खड़ी-खड़ी निर्निमेष नयनों से आगे-आगे राजपथ पर जाते हुए आपको निहारती रही। इतने ही में आप गोपुर के भीतर चले गये। उस समय सब ओर होने वाले जयघोष एवं कोलाहल से देवकी जी को अनुमान हो गया कि ‘मेरा लाल आ गया।’ इससे होने वाले महान् हर्ष से उल्लसित माता देवकी के स्तनों से जो दुग्ध रस झरने लगा, मानो उसी के व्याज से आपके आगमन से पूर्व ही आपकी कीर्ति अंतःपुर में प्रविष्ट हो गयी।।7।।

इस प्रकार महोतस्व से परिपूर्ण उस मथुरापुरी में प्रविष्ट होकर आप धनुषशाला में गये। वहाँ आपके माधुर्य तथा तेज से प्रभावित होकर रक्षकों ने दूर से ही आपको भीतर आने का मार्ग दे दिया। उस शाला में आपने मालाओं से विभूषित तथा समर्चित एक श्रेष्ठ धनुष देखा। देखते ही, जब तक कि लोग ‘इसे मत छुओ, मत छुओ’- ऐसा कहें, उसके पूर्व ही आपने उस धनुष को उठा लिया, उस पर प्रत्यञ्चा चढ़ा दी, उसे खींचा और तोड़ भी डाला।।8।।


प्रभो! आपके द्वारा धनुष के टूटने से बड़े जोर से आवाज हुई, वही मानो दूसरे दिन होने वाले कंसवधोत्सव की पूर्व सूचना देने वाली प्रारंभिक रणभेरी थी। उसने देवताओं को रोमाञ्चित कर दिया तथा कंस भी काँप उठा। तत्पश्चात् आपने धनुष के दोनों टुकड़ों के भीषण प्रहार से रक्षकों को पीटना आरंभ किया, जिससे उनके आर्तनाद से राजा कंस की कँपकँपी और बढ़ गयी।।9।।

उस दिन शिष्ट पुरुषों ने प्रीति से और दुष्टों ने भय से आपकी महिमा देखी। आप मथुरापुरी की शोभा-संपत्ति देखते हुए घूमते-घूमते संध्या के समय विश्राम के लिए वाटिका में जा पहुँचे। वहाँ श्रीदामा के साथ अपने राधा विरह जन्य खेद की चर्चा करते हुए सोए। उस समय अवतारकार्य क्रमशः घटित होने से आनन्दित होने वाले वातेश! मेरी रक्षा कीजिए।।10।।


कुवलयापीड, चाणूर , मुष्टिक और भाइयों सहित कंस का वध तथा उग्रसेन को राज्यप्राप्ति 

दूसरे दिन प्रातःकाल भयभीत हुए भोजराज कंस की आज्ञा से जब मल्ल-क्रीड़ा के प्रारंभ होने की सूचना देने वाले बाजे बजने लगे, राजाओं का समुदाय अपने-अपने मञ्च पर आसीन हो गया, गोपराज नन्द भी कोठे पर जा बैठे और कंस सौध शिखर पर विराजमान हो गया, तब आप भी बलराम सहित सुंदर वेष धारण करके अनुगामी सखाओं के साथ रंगशाला के द्वार पर गये। वहाँ गजराज कुवलयापीड़ कुपित होकर द्वार को अवरुद्ध किए खड़ा था।।1।।

उस समय आपने डपटकर कहा- ‘पापिष्ठ! जल्दी से मार्ग छोड़कर हट जा।’ आपकी इस बात से क्रूर महावत मन ही मन कुपित हो उठा। उसने हाथी को आपकी ओर प्रेरित किया। हाथी ने अधिक वेग से झपटकर आपको पकड़ लिया, परंतु आप खेल-खेल में ही उसकी पकड़ से निकल गये और गोपियों के कुच-कलश के साथ चिरकाल से स्पर्धा करने वाले उसके कुम्भ स्थल पर मुक्के से प्रहार करके उसके ही चरणों के बीच में छिप गये। फिर मधुर हास के साथ आप बाहर निकल आये।।2।।


यद्यपि आप सूँड द्वारा पकड़ में आने योग्य थे, तथापि वह उसी प्रकार आपका स्पर्श नहीं कर पाता था, जैसे मुनिगण ध्यान द्वारा आपको नहीं पकड़ पाते। तब गजराज की ओर दौड़ते हुए आप उसके साथ क्रीड़ा करते-करते स्वयं ही जान बूझकर भूमि पर गिर पड़े। यह देख जब वह पुनः आप पर झपटा; तब आपने प्राण सहित उसके दाँतों को जड़ से उखाड़ लिया और दन्तमूल में स्थित बहुमूल्य महामुक्ताओं को लेकर अपने मित्र श्रीदामा को यों कहते हुए दे दिया कि ‘तुम इन मुक्ताओं द्वारा सुन्दर ढंग से बना हुआ हार राधिका को दे देना’।।3।।

प्रभो! तदनन्तर एक दाँत को आप तथा दूसरे को बलराम जी कंधे पर रखकर, दोनों भाई रंगशाला में प्रविष्ट हुए। आपको देखते ही आपकी मांगलिक अंगभंगी ने लोगों के मन और नेत्रों को बरबस अपनी ओर खींच लिया। तब वे लोग कहने लगे- ‘अहो! (जिनके ये पुत्र हैं, वे) नन्द त्रिलोकी में धन्य है, वे गोपांगनाएँ धन्य हैं। नहीं-नहीं, (माता होने के कारण) यशोदा जी सर्वाधिक धन्य हैं। नहीं-नहीं, हमारे नेत्र धन्य हैं, जो इनका दर्शन कर रहे हैं; और इनके द्वारा हम लोग ही इस त्रिभुवन में सबसे अधिक धन्य हो गये हैं’।।4।।


आप निस्सीम परमानन्दघन प्रकाशरूप साक्षात् पूर्ण ब्रह्म हैं, तथापि आपने गोपों में अवतीर्ण होकर लीला-विलास किया। परंतु बहुसंख्यक लोग आपके तत्त्व को जान न सके। पुण्य के फलदानोन्मुख होने पर वह सारा जनसमुदाय पहले पहल आपका दर्शन करके पापरहित हो आनन्द से परिपूर्ण हो गया। उन्हें आपकी लीलाएँ स्मरण हो आयीं और वे आनन्दपूर्वक उनका गान करने लगे।।5।।

तत्पश्चात् राजा की आज्ञा से मल्लयुद्ध कुशल वीर चाणूर आपसे और मुष्टिशाली मुष्टिक बलराम जी से जा भिड़ा। फिर तो झट-झट परस्पर मुष्टि-प्रहार से अत्यंत भीषण चटाचट शब्द होने लगा। दोनों ओर से एक-दूसरे को ऊपर उछाल देना, भूमि पर पटक देना, परस्पर हाथ पकड़कर खींचना आदि विविध मल्ल-युद्ध के दाँव पेंच की क्रियाएं होने लगीं। वहाँ आश्चर्य की बात यह हुई कि वह मल्ल-युद्ध का नायक मृत्यु से पहले ही बारंबार बन्धन और मोक्ष को प्राप्त हुआ (वह अनेक बार आपकी पकड़ में आया और छूटा)।।6।।


‘हा धिक्! कष्ट की बात है। कहाँ तो ये सुकुमार शरीर वाले दोनों कुमार और कहाँ वे वज्र के समान कठोर पहलवान! यह अन्याय है। हम लोग इसे नहीं देखेंगे; चलो, जल्दी चलें।’ इस प्रकार जब सब लोग कोलाहल कर रहे थे, तब तक उस चाणूर को, जिसके प्राणपखेरू हाथ से आकाश में घुमाते समय ही उड़ गये थे, आपने भूतल पर दे मारा और हलधर ने भी तुरंत ही मुष्टिक को पीस डाला। तत्पश्चात् मरने से बचे हुए शेष मल्ल भाग खड़े हुए।।7।।

तब दुष्ट बुद्धि कंस ने बाजा बंद करवा दिया। उसे सामयिक कर्तव्य का ज्ञान तो रहा नहीं, इसलिए उसने उग्रसेन , वसुदेव और नन्द आदि गुरुजनों को मार डालने के लिए तथा सर्वव्यापी दूर खदेड़ देने के लिए आज्ञा दी। उस दुष्ट की वाणी सुनकर आप रुष्ट हो गये और उछलकर उसके पर्वतशिखर सदृश ऊँचे मञ्च पर गरुड़ की भाँति जा पहुँचे। यद्यपि नंगी तलवार के चलाने से उग्रसेनकुमार कंस को पकड़ना अशक्य था, तथापि आपने उसे धर दबोचा।।8।।


फिर तुरंत ही उस नरेश के शरीर की संधियों को चूर-चूर करके उसे भूतल पर फेंक दिया और स्वयं आप उसके ऊपर कूद पड़े। कूदने के साथ ही आपके ऊपर स्वर्गवासियों द्वारा की हुई पुष्पवृष्टि गिरने लगी। क्या-क्या कहें! अरे, उस समय ऐसी आश्चर्यजनक बात हुई कि भय से भी निरंतर आप में चित्त लगाने वाला कंस सायुज्य मुक्ति को प्राप्त हो गया। परमपुरुष! यह केवल कालनेमि की पूर्ववासना थी, जो आपके द्वारा किए गये वध से उत्पन्न हुई थी (कंस कालनेमि का अवतार था और पूर्वकाल में भगवान् विष्णु ने कालनेमि को मारा था)।।9।।

तदनन्तर आपने कंस के आठ भाइयों का कचूमर निकालकर तुरंत ही वसुदेव देवकी के चरणों में नमस्कार किया और उग्रसेन को राजा बनाया। इस प्रकार संपूर्ण यदुकुल को उनका मनोरथ पूर्ण करके अतिशय आनन्दित किया। पुनः, जिन्हें देवगुरु बृहस्पति से नीति की शिक्षा मिली थी, उन भक्त श्रेष्ठ उद्धव को सखारूप में प्राप्त करके आप परम संतुष्ट हुए और मथुरापुरी में रहने लगे। पवनपुरपते! मेरे संपूर्ण रोगों को दूर कर दीजिए।।10।।


श्रीकृष्ण और बलराम का गुरुकुल वास तथा उद्धव का दौत्य कर्म 

तदनन्तर सर्वज्ञ होते हुए भी आप विद्याध्ययनार्थ बलराम जी के साथ सांदीपनि मुनि के समीप गये। वहाँ केवल चौसठ दिनों में ही सारी विद्याएँ सीख लीं। तत्पश्चात् मुनि के मरे हुए पुत्र को यमपुरी से वापस लाकर गुरु जी को दक्षिणारूप में प्रदान करके पाञ्चजन्य शंख को बजाते हुए अपनी मथुरापुरी को लौट आये।।1।।

गोपांगनाएँ आपको याद करके प्रेमभर से विवश थीं; आप भी उनका स्मरण करके करुणा के अधीन हो गये। अतः आपने सखा उद्धव को व्रज में भेजा। वहाँ का समाचार जानने के अतिरिक्त उनको वहाँ भेजने का एक और प्रयोजन था। आप अपने परम मित्र भक्तश्रेष्ठ उद्धव को गोपियों की सकलभुवनदुर्लभ उत्कट भक्ति दिखाना चाहते थे।।2।।


उद्धव जी संध्या होते-होते आपकी महिमा के अतिशय विस्तार को सूचित करने वाले गोकुल में पहुँचकर ( नन्द बाबा के घर गये।) रात्रि में उन्होंने नन्द और यशोदा को आपकी बातें बताते हुए अत्यंत आनन्द पहुँचाया। प्रातःकाल नन्द-द्वार पर मणिमय रथ को देखकर कमलनयनी गोपियों को आपके आगमन की शंका हो गयी। तब वे आपके अनुचर उद्धव को आया सुनकर सारा कामकाज छोड़ उनके पास गयीं।।3।।

वहाँ उद्धव को आपके ही सदृश सुन्दर वेष-भूषा से सुशोभित देखकर उन्हें आपका स्मरण हो आया। और आपके उन महान् लीलाविलासों को बारंबार याद करके उनकी वाक्शक्ति अवरुद्ध हो गयी। फिर किसी तरह वे गद्गद् वाणी में बोल सकीं। वे सौजन्य आदि को तथा अपने पराये के भेद को भी भूल गयी थीं।।4।।


[वे पूछने लगीं-] श्रीमन्! क्या निष्ठुर कन्हैया ने केवल अपने माता-पिता ( नन्द- यशोदा ) को प्रसन्न करने के लिए आपको यहाँ भेजा है? नागरिक कामिनियों के प्रितयतम वे श्यामसुंदर इस समय कहाँ हैं? हा हरे! हा नाथ! रक्षा करो। प्रियतम्! भला, ऐसी कौन स्त्री होगी, जो आपके अमृतमय शरीर को आलिंगन, चुम्बन, स्नेहशक्ति विलास और कपटपूर्ण वचनों को भुला सकेगी।।5।।

‘करुणासागर! रासक्रीड़ा के समय चंचल होने के कारण जो अत्यंत मनोहर प्रतीत होता था, जिसके केशपाश ढीले पड़ गये थे और जिस पर छोटी-छोटी पसीने की बूँदे उभड़ आयी थीं, अपने उस लुभावने श्रीअंग को एक बार भी हृदय से लगाने के लिए हमें दिखा दीजिए।’ भुवनमोहन! इस प्रकार आपकी प्रेयसी गोपियाँ प्रेमोन्मत्त होकर आपके लिए विलाप करने लगीं।।6।।


प्रायः ऐसे ही स्नेहपूर्ण वचन कहती हुई वे गोपिकाएँ प्रेमविह्वल हो रही थीं, तब उद्धव ने आपके विज्ञानपूर्ण संदेश सुनाकर उन्हें प्रकृतिस्थ किया। पुनः आपमें ही तन्मय रहने वाली, मुदित अंतःकरण वाली गोपियों के साथ आपकी विभिन्न बातें कहते हुए उन्होंने वहाँ आनन्दपूर्वक कई दिन व्यतीत किए।।7।।

वहाँ गोपिकाएँ सारा गृह-कार्य करते समय आपकी लीलाओं का ही निरन्तर गान करती रहती थीं। वे आपस में आपकी ही बातें कहती-सुनती थीं। यहाँ तक कि स्वप्न में भी उनके मुख से वही बात निकलती थी। उनके सारे व्यापार आपके अनुकरणरूप ही होते थे। इस प्रकार उनका सब कुछ आपमें ही तन्मय हुआ देखकर उद्धव आश्चर्यचकित हो गये और उनकी बुद्धि पर अतिशय मोह छा गया।।8।।


तत्पश्चात् उद्धव जी राधा से कहने लगे- “सखि राधे! तुम्हारे प्रियतम श्रीकृष्ण एकान्त में मुझसे यही कहा करते हैं- ‘मेरी प्रिया राधा को यह वस्तु अतिशय प्रिय है। मेरी प्रिया राधा ऐसा बोलती है। सखे! तुम मेरी मानिनी प्रिया राधा की तरह मौन क्यों धारण करते हो?’ इत्यादि।” इस प्रकार के प्रेमसूचक वचनों द्वारा उद्धव ने आपकी प्रिया कमलनयनी राधा को आनन्दित किया।।9।।

‘मेरी प्यारी गोपियों ! मैं शीघ्र आऊँगा, अब तक केवल कार्याधिक्य के ही कारण आना संभव नहीं हुआ है। वियोग में भी मुझ प्रिय के स्मरण की दृढ़ता सम्भव है, अतः तुम्हें खेद नहीं होना चाहिए। यदि ब्रह्मानन्द का शीघ्र अनुभव हो रहा हो तो तुम्हारे लिए मेरा संयोग और वियोग एक सा ही हो जायेगा।’ इस प्रकार आपके संदेश द्वारा उद्धव ने उन गोपियों की व्यथा को शान्त किया।।10।।


‘इन गोपियों की सी भक्ति समस्त भुवनों में कहीं देखी गयी और न कहीं सुनी ही गयी। तब, भला, शास्त्रों के अध्ययन तथा तपस्या से क्या लाभ है? इन गोपिकाओं को नमस्कार है।’ इस प्रकार आनन्दविह्वल होकर गोकुल से लौटे हुए उन उद्धव जी को देखकर आपको परम प्रसन्नता हुई। गुरुपुरपते! रोग समूहों से मेरी रक्षा कीजिए।।11।।


कुब्जा की कामनापर्ति, अक्रूर के घर जाना, जरासंध आदि से युद्ध, कालयवन उद्धार और मुचुकुन्द पर कृपा 

तदनन्तर जो कामपीड़ा से अत्यंत आतुर हो रही थी, अतएव सदैव आपके उत्सवपूर्ण आगमन की ही बात सोचती रहती थी, उस वासक सज्जा सैरन्ध्री (कुब्जा) के घर पर आप सुंदर वेष-भूषा से सुसज्जित हो उद्धव के साथ पधारे।।1।।

आपको आया हुआ देखकर जिसके मनोरथ पूर्ण हो गये थे, हर्षातिरेक से शीघ्रतापूर्वक स्वागत के लिए दौड़ने पर जिसके स्तन हिल रहे थे तथा जो हर्षपूर्वक आपके प्रति विविध प्रकार से सम्मान प्रदर्शित कर रही थी, उस सैरन्ध्री को आपने एकान्त में सुख एवं आनन्द प्रदान किया।।2।।


चलते समय आपने उससे वरदान माँगने के लिए कहा तो उस बेचारी ने आगामी कुछ रात्रियों तक आपके साथ पुनः रमण करने की ही अभिलाषा व्यक्त की। ‘सायुज्य मोक्ष प्राप्त हो’- ऐसा वर भले ही कोई विद्वान् ही माँगे, परंतु ‘निरंतर आपका सामीप्य ही बना रहे’- ऐसा वरदान भी उसने न जाने क्यों नहीं माँगा?।।3।।

देव! तब आप कुछ रात्रियों तक उस मृगनयनी सैरन्ध्री को एकान्त में रस-दान करते रहे और उसे ‘उपश्लोक’ नाम से विख्यात एक पुत्र भी दिया। [1] वह उपश्लोक नारद जी से सात्वततन्त्र की शिक्षा प्राप्त करके लोक में सुशोभित हुआ ।।4।।


तदनन्तर आप बलराम जी और उद्धव जी के साथ अक्रूर के घर पधारे। वहाँ आनन्द विभोर हुए अक्रूर ने आपकी बहुत अर्चा-पूजा तथा स्तुति की। तब आपने अक्रूर को हस्तिनापुर भेजकर वन से लौटे हुए पाण्डुपुत्रों के वृत्तान्त तथा धृतराष्ट्र की चेष्टा की जानकारी प्राप्त की।।5।।

इधर अपने परम सुहृद् एवं जमाता भोजराज कंस के वध का वृत्तान्त सुनकर जरासंध के क्रोध की सीमा न रही। वह उस रोष से अंधा हो उठा। फिर तो उसने सेना के साथ आकर मथुरापुरी को घेर लिया। तब बलराम जी सहित आपने स्वर्गलोक से आये हुए रथ आदि उपकरणों को लेकर कुछ ही सेना के साथ नगरी से बाहर निकलकर जरासंध द्वारा लायी हुई तेईस अक्षौहिणी सेना का संहार कर डाला।।6।।


फिर बलराम जी ने बल में बढ़े-चढ़े जरासंध को बलपूर्वक बंदी बना लिया। तब आपने उस जरासंध को ‘यह पुनः बड़ी सेना लेकर आयेगा’- इस कुतूहल के कारण मुक्त कर दिया। क्योंकि उस समय जिसने संपूर्ण दिशाओं की विजय के अवसर पर समस्त विश्व की सेना को इकट्ठी कर लिया था, उस जरासंध से बढ़कर बल-पौरुषवान् वीर नरेश दूसरा कौन था?।।7।।

विष्णो ! इस प्रकार पराजित जरासंध ने राजाओं द्वारा प्रेरित किए जाने पर पुनः युद्ध के लिए उद्यत हो सोलह बार और आपके साथ लड़ाई छेड़ी; परंतु शिव ! शिव! आपने उस समय उसे प्रत्येक युद्ध में परास्त करके उसकी तीन सौ इक्यानबे अक्षौहिणी सेनाओं को मौत के घाट उतार दिया (इस प्रकार वह [1+16=17] सत्रह बार पराजित हुआ)।।8।।


जरासंध जब अठारहवीं बार संग्राम के लिए आ ही रहा था, तब तक आपने तीन करोड़ यवनों की सेना के साथ आये हुए कालयवन को सामने उपस्थित देखा। तब आपने शीघ्र ही समुद्र के मध्य में विश्वकर्मा द्वारा द्वारका नाम की नगरी का निर्माण कराके अपने योगबल से स्वजनों को वहाँ पहुँचा दिया।।9।।

तत्पश्चात् पद्ममालाधारी आप चकित का सा नाट्य करके नगर से निकलकर पैदल ही भागने लगे। उस समय जिसके भाग्य में आपके द्वारा किये गये वध का पुण्य नहीं लिखा था, उस म्लेच्छराज कालयवन ने आपका पीछा किया। तब आप एक पर्वत की गुफा में जा छिपे। वहाँ महाराज मुचुकुन्द सो रहे थे। कालयवन ने आपके धोके में उन पर चरण प्रहार किया। तब जगे हुए मुचुकुन्द ने उस म्लेच्छ को तत्काल भस्म कर दिया। तत्पश्चात् आप उस गुफा के भीतर परम मनोहर रूप धारण करके उन भक्तिमान् नरेश मुचुकुन्द के सामने खड़े हो गये।।10।।


मुचुकुन्द ने कहा- ‘हा देव! मैं महाराज इक्ष्वाकु के कुल में उत्पन्न (राजा मान्धाता का पुत्र) हूँ, इस समय समस्त राज्यभोगों से मुझे वैराग्य हो गया है, मैं एकमात्र आपकी कृपा की ही अभिलाषा रखता हूँ।’ इस प्रकार स्तवन करते हुए राजा को वर माँगने में निःस्पृह देखकर आप प्रसन्न हो गये। तब आपने मुचुकुन्द को शीघ्र ही सकल पापों को नष्ट करने वाली मुक्ति-सरीखी भक्ति तथा मोक्ष भी प्रदान किया और लोक-प्रतीति के लिए ‘क्षात्रधर्माश्रित हिंसा के विशोधनार्थ तपस्या कीजिए’- यों आदेश भी दिया।।11।।

तदनन्तर मथुरा को लौटकर कालयवन द्वारा लायी हुई सेना का संहार करके आप द्वारका को प्रस्थित हुए। तब मार्ग में मगधराज जरासंध ने पहले की भाँति अपनी सेनाओं द्वारा आपको रोक दिया। उस समय आप उसका गर्व बढ़ाने के लिए उसे अंतिम (अठारहवीं बार) विजय प्रदान करके भाग खड़े हुए और अलक्षित रूप से ही समुद्र में बसी हुई द्वारका पुरी को चले गये। वातालयेश्वर! मेरी रक्षा कीजिए।।12।।


बलराम जी का विवाह तथा श्रीकृष्ण का विप्र द्वारा संदेश पाकर रुक्मिणी-स्वयंवर में कुण्डिनपुर जाना 

जिसके निर्माण में विश्वकर्मा द्वारा अपना सारा कला-कौशल बढ़ा-चढ़ाकर लगा दिया गया था, जिसे लोकपालों ने समस्त विभूतियाँ प्रदान कर रखी थीं तथा जो समुद्र के मध्य में विराजमान थी, उस नवीनपुरी द्वारका को आप अपनी प्रशस्त देहकान्ति से सुशोभित करने लगे।।1।।

भूपाल रेवत ने ब्रह्मा जी की आज्ञा से अपनी कन्या रेवती बलराम जी को दे दी थी। तब आपने हर्षपूर्वक एकत्रित हुए यादवों के साथ उस महान् विवाहोत्सव को संपन्न किया।।2।।

देव! तदनन्तर विदर्भराज की कन्या रुक्मिणी को, जो आप में अनुराग रखने वाली थी, अकेला उसका सहोदर भाई रुक्मी चेदिराज शिशुपाल को देना चाहता था; क्योंकि अपने अज्ञान के कारण वह असाधु चेदिराज का ही आश्रय ले रहा था।।3।।


बहुत दिनों से आपमें अनुराग रखने वाली बालिका रुक्मिणी सहसा अपना मनोरथ भंग होते देखकर व्याकुल हो उठी। तब उसने कुटिल काम (मिलने की अभिलाषा)- द्वारा सृष्ट अपनी व्याकुलता को आपसे निवेदन करने के लिए एक ब्राह्मण को आपके पास भेजा।।4।।

तब वे ब्राह्मण कुमार भी आपके उस नगर में, जिसमें दुर्जनों का प्रवेश पाना कठिन है, शीघ्र ही जा पहुँचे। वहाँ भवताप को हरण करने वाले स्वयं आप द्वारा सादर पूजित होने से उन्हें परम आनन्द प्राप्त हुआ।।5।।

तत्पश्चात् वे आपसे कहने लगे- ‘भगवन्! कुण्डिन नगर में राजकुमारी रुक्मिणी शोभा पा रही है, वह आपके लिए ही उत्कण्ठित रहने वाली है; परंतु (उसके मनोरथ में विघ्न पड़ने के कारण) वह अधीर हो उठी है। इसी कारण उसने मुझे आपके पास भेजा है’।।6।।


‘जगत् के एकमात्र अधीश्वर! उसने यों कहा है’- ‘हे करुणावरुणालय! मैं आपके गुणों द्वारा पहले ही हर ली गयी हूँ; परंतु इस समय चेदिराज शिशुपाल मेरा हरण करना चाहता है। अतः आप मेरी रक्षा कीजिए’।।7।।

‘यदि आप मुझ असहाया की उपेक्षा कर देंगे तो मैं तुरंत ही प्राण त्याग दूँगी।’ इस प्रकार सुंदरी रुक्मिणी के वचनों द्वारा इस सुहृद् ब्राह्मण ने आपके हृदय को अतिशय स्नेहकातर बना दिया।।8।।

तब आप इन ब्राह्मण से बोले- ‘अये सखे! मेरी अभिलाषा उससे भी अधिक है। इसलिए अयि विप्रवर! मैं वहाँ आकर राजाओं के देखते-देखते उस कजरारे नेत्रों वाली प्रियतमा रुक्मिणी को हर लाऊँगा’।।9।।

तत्पश्चात् आनन्दमग्न हुए उस ब्राह्मण के साथ रथ पर सवार होकर आप तुरंत ही कुण्डिनपुर को चल दिये। गुरुमरुत्पुरनायक! आप मेरी सारी आपत्तियों को क्षीण कर दीजिए।।10।।


रुक्मिणी का हरण तथा परिणय 

तदनन्तर कलह की आशंका से बलराम जी भी सेना के साथ आपके पीछे गये। वहाँ पहुँचने पर महाराज भीष्मक द्वारा सम्मानित होकर आपने नगर में प्रवेश किया। तब आपके आगमन की सूचना देने वाले वे ब्राह्मणकुमार रुक्मिणी के पास गये। हर्षित हुई रुक्मिणी ने बड़े वेग से धरती पर माथा टेककर उन्हें प्रणाम किया।।1।।

एक ओर आपके त्रिभुवन कमनीय रूप को देखकर और दूसरी ओर राजकुमार रुक्मी की कुचेष्टा सुनकर पुरवासियों को महान् खेद हुआ, जिससे उनकी वह रात्रि रोदनपूर्वक वार्तालाप करते ही व्यतीत हुई।।2।।

तत्पश्चात् जिसने अपना जीवन आपको ही अर्पित कर रखा था, वह चंद्रवदनी रुक्मिणी मांगलिक आभूषणों से विभूषित हो पार्वती-वन्दना के निमित्त अपने नगर से बाहर निकली। उस समय बहुतेरे सुभट उसके आगे-आगे तथा उसे घेरकर चल रहे थे।।3।।


उस कुमारी ने कुलांगनाओं के साथ पार्वती जी के निकट जाकर आदरपूर्वक उनकी पूजा की और भवानी के चरणकमलों पर गिरकर बारंबार एकमात्र यही याचना की कि श्रीकृष्ण ही मेरे पति हों।।4।।

रुक्मिणी को देखकर सारा राससमाज कौतूहलपूर्ण हो रहा था, परंतु आप चुपचाप एकान्त में खड़े थे। तब तक अपनी कान्ति से दिशाओं को अनुरञ्जित करती हुई राजकुमारी रुक्मिणी मनोहर चाल से गिरिजा मन्दिर से बाहर निकली।।5।।

देव! उस समय जिसने अपने भुवनमोहन रूप की सुन्दरता से संपूर्ण राजसमूहों को परवश कर दिया था, उस सुंदरी रुक्मिणी ने अपने कटाक्षों द्वारा आपको भी थोड़ा मतवाला सा बना दिया।।6।।


उसी क्षण हरण करने की इच्छा से स्नेहपूर्वक रुक्मिणी के निकट जाकर ‘चंद्रमुखी! कहाँ जाओगी?’- यों कहते हुए आपने उसे हाथ से पकड़कर अपने रथ पर बैठा लिया और फिर वहाँ से चलते बने। यह देखकर वहाँ शत्रु राजाओं का महान् कोलाहल होने लगा।।7।।

तब कुछ नरेश क्रोधपूर्वक ‘अरे! वह ग्वाला कहाँ भाग गया?’- यों कहते हुए युद्ध में तत्पर हो गये, परंतु यादवों ने समरभूमि में उन्हें पराजित कर दिया। अहो! उन चुगलखोरों द्वारा आप किंचिन्मात्र भी विचलित नहीं किये जा सके, जैसे कुत्ते सिंह का कुछ नहीं बिगाड़ सकते।।8।।

तत्पश्चात् रुक्मी संग्राम में आ डटा; परंतु आपने उसके वध की उपेक्षा कर दी और उसे विरूप करके रथ में बाँध दिया। इस प्रकार उसका गर्व तो गल ही गया था, पुनः बलराम जी के कहने से आपने उसे बन्धनयुक्त कर दिया और स्वयं उस प्राणवल्लभा लक्ष्मी के साथ द्वारकापुरी को लौट आये।।9।।


नाथ! प्रथम समागम के कारण जिसका मन लज्जित हो रहा था, प्रेमजनित कौतुक से जिसकी कामव्यथा बढ़ गयी थी तथा मन्द मुस्कान की किरणों से जिसका मुख सुशोभित हो रहा था, उस रुक्मिणी के साथ आपने एकान्त में सुखपूर्वक रमण किया।।10।।

इस प्रकार आप रात-दिन विभिन्न प्रकार के परिहास-वचनों द्वारा रक्मिणी को हर्षित करने लगे। पुन: एक बार उस कोमल बुद्धि वाली सुन्दरी रुक्मिणी के मन को आपने वक्रोक्ति द्वारा अतिशय चंचल कर दिया।।11।।

मनुहार करने में तो आप निपुण हैं ही, अतः अधिक प्रेम प्रदर्शित करके प्रियतमा रुक्मिणी के साथ तरह तरह से विहार करने लगे। अयि मुकुन्द! हम भी आपकी लीलाओं का गान करने वाले हैं, अतः हमारी रोगपीड़ा को दूर कर दीजिए।।12।।


स्यमन्तकोपाख्यान 

भगवन्! आपने एक लोभी व्यक्ति की तरह सत्राजित् को सूर्यदेव से प्राप्त हुई दिव्य स्यमन्तक मणि की उनसे याचना की। निश्चय ही, इस मणि-याचना के मुझे अनेक कारण प्रतीत हो रहे हैं। उन्हीं कारणों में एक कारण यह भी है कि सत्राजित् की कन्या सत्यभामा के साथ, जो आपमें ही निरत रहने वाली थी, इसी मणि-याचना के व्याज से आप विवाह करना चाहते थे।।1।।

परंतु संकीर्ण मन वाले सत्राजित् ने वह श्रेष्ठ मणि आपको नहीं दी। एक बार उसका छोटा भाई प्रसेन उस मणि को गले में धारण करके वन में शिकार खेलने के लिए गया। वहाँ उस मणि की चमक में मांस का भ्रम हो जाने के कारण एक सिंह ने प्रसेन को मार डाला। (अभी वह थोड़ी ही दूर गया था कि) वानर- भालुओं के सरदार जाम्बवान् ने सिंह को मारकर मणि छीन ली और उसे बच्चे को खेलने के लिए दे दिया।।2।।


इधर सत्राजित् की ( कृष्ण ने मेरे भाई को मारकर मणि छीन ली है- यह) वाणी सुनकर लोग आपको ही मणिहर बतलाने लगे। गुणवानों का लेशमात्र भी दोष लोगों के लिए अमृत सरीखा आस्वादनीय होता है। तत्पश्चात् आप सब कुछ जानते हुए भी कुछ स्वजनों को साथ लेकर मणि की खोज में निकल पड़े। वन में जाकर प्रसेन और उस सिंह को भी मरा हुआ देखकर आप कपि (ऋक्षराज)- की गुफा में गये।।3।।

जाम्बवान् अत्यन्त वृद्ध हो चले थे, स्वयं उन्होंने आपको पहचाना नहीं। तब ‘मुकुन्द के शरणागत मुझको रोकने के लिए कौन समर्थ हो सकता है? विभो! रघुपते! हरे! आपकी जय हो, जय हो।’- यों बारंबार कहते हुए उन भक्तचूड़ामणि ने मुक्कों द्वारा आपकी पूजा संपन्न की।।4।।


तदनन्तर आपको पहचानकर उन्होंने अपनी कुमारी कन्या जाम्बवती और वह श्रेष्ठ मणि आपको प्रदान कर दी। उसे ग्रहण करके आप भक्तराज जाम्बवान पर अनुग्रह करने के पश्चात् द्वारका लौट आये और तुरंत ही वह मणि सत्राजित को समर्पित कर दी।।5।।

यह देखकर सत्राजित लज्जा से आकुल हो गया। वह बुद्धिमान तो था ही, उसने अपनी चञ्चल नेत्रों वाली कन्या सत्भामा , जिसका वाग्दान शतधन्वा के लिए हो चुका था, उस मणि के साथ आपको दे दी। परंतु आपने उस मणि से प्राप्त होने वाले सुवर्ण को ही स्वीकार करके प्रसन्न मन से वह मणि सत्राजित को ही लौटा दी, ऐसा करने में आपका गंभीर अभिप्राय था।।6।।


तदनन्तर जब आप उस लज्जाशील सत्यभामा के साथ सानन्द रहने लगे, फिर लोगों के मुख से कुन्तीपुत्रों के लाक्षागृह में जला दिये जाने का वृत्तान्त सुनकर आप कौरवों की राजधानी हस्तिनापुर चले गये, तब अक्रूर और कृतवर्मा के कहने से शतधन्वा ने सत्राजित का वध करके वह मणि छीन ली। यह बड़े कष्ट की बात हुई।।7।।

तब पितृ वध से शोकाविष्ट हो सत्यभामा हस्तिनापुर गयी। वहाँ अपनी प्रियतमा को आयी हुई देखकर आप तुरतं ही चल पड़े और शतधन्वा को मारकर उसका हर्ष बढ़ाया। परंतु मणि के विषय में आप पर संदेह-सा करके बलराम जी द्वारका न लौटकर मिथिला नरेश के घर चले गये। वहीं उन्होंने दुर्योधन को गदा-युद्ध की शिक्षा दी।।8।।


भगवन्! आपकी इच्छा से ही इन अक्रूर ने दुराचारी सत्राजित का वध कराया था। आपने अक्रूर से वह मणि नहीं ली। यह कार्य आपने अक्रूर के ऐश्वर्य को बढ़ाने के लिए ही किया था- ऐसा लोग कहते हैं।।9।।

ईश! वे अक्रूर तो आपके दृढ़तर अनन्य भक्त थे, फिर उनको हिंसादि कुमार्ग में लगाने वाली बुद्धि कैसे उत्पन्न हो गयी? निश्चय ही, ऐसा प्रतीत होता है कि उनके मन में ‘मैं महान् विज्ञानी तथा प्रशान्त हूँ’- ऐसा गर्व उत्पन्न हो गया था, उसी का शमन करने के हेतु आपने ही उनकी बुद्धि को प्रेरित कर दिया था।।10।।


आपके भय से अक्रूर कृतवर्मा के साथ विदेश चले गये थे। तब आपने उन्हें पुनः बुलवाया और शतधन्वा द्वारा उनके पास रखी हुई मणि को लेकर सबके सामने प्रकट कर दिया। पुनः उस मणि को उन उत्तम व्रतधारी अक्रूर के पास ही रखकर आप संतुष्ट हो गये। सत्यभामा के वक्षःस्थल पर शयन करने वाले पवनेश! मेरी रक्षा कीजिए।।11।।


सुभद्रा-हरण, श्रीकृष्ण के अन्य विवाहों की कथा और नरकासुर का उद्धार 

विभो! इस प्रकार आप उस प्रणयिनी तथा मनोमोहिनी सुन्दरी सत्यभामा को सदा लाड़ लड़ाते रहे। फिर उसके साथ ही आप द्रौपदी के विवाह में गये और वहाँ अर्जुन को प्रसन्न करने के लिए कुछ दिनों तक हस्तिनापुर में ही ठहर गये। तत्पश्चात् पाण्डवों के लिए ( विश्वकर्मा द्वारा) इंद्रप्रस्थ नाम की नगरी का निर्माण कराकर द्वारका लौट आये।।1।।

तदनन्तर आपकी छोटी बहिन कल्याणमयी सुभद्रा को, जिसके लिए दुर्योधन भी याचना कर रहा था, आपकी ही आज्ञा से इंद्र-पुत्र अर्जुन ने, जो संन्यासी के छद्म-वेष में रहते थे, हर लिया। यह देखकर बलराम जी कुपित हो उठे, परंतु आपने उन्हें अनुनय-विनय करके समझा लिया। पुनः अपने प्रिय सखा अर्जुन के प्रीतिसम्पादनार्थ उन्हीं के साथ सत्यभामासहित आप इंद्रप्रस्थ को गये।।2।।


देव! वहाँ क्रीड़ा करते हुए आपको एक बार यमुना-तट पर सूर्यनन्दिनी कालिन्दी दीख पड़ी। उसे ग्रहण करके आप नगर को लौट आये। उसी समय आपने खाण्डव दाह द्वारा अग्नि को संतुष्ट किया। पुनः आप अपनी फूआ की पुत्री अवन्ति राजकुमारी मित्रविन्दा को, जो आपमें ही अनुराग रखने वाली थी परंतु अपने विन्द-अनुविन्द नामक भाइयों से संत्रस्त थी, राजाओं के देखते-देखते तुरंत स्वयंवर से हर लाये।।3।।

पुनः महाराज नग्नजित की राजधानी में जाकर अपने को सात रूपों में प्रकट करके निमेषमात्र में ही आपने सात श्रेष्ठ बैलों को बाँध दिया, जिसके फलस्वरूप नग्रजित्-नन्दिनी सत्या का पाणिग्रहण किया। देव! पुनः संतर्दन आदि भाइयों ने प्रसन्नतापूर्वक अपनी सहोदरा बहिन भद्रा आपको समर्पित कर दी। वरद! वह भी आपकी फूआ श्रुतकीर्ति की ही पुत्री थी।।4।।


तत्पश्चात् पार्थ ( दुर्योधन , जरासंध ) आदि भी जिसका भेदन नहीं कर सके थे तथा जो जल में प्रतिबिम्ब रूप से अभिलक्षित हो रहा था, उस मत्स्य रूप लक्ष्य का भेदन करके आपने मद्र-राजकुमारी लक्ष्मणा का वरण किया। इस प्रकार आपकी आठ पटरानियाँ हुईं। इसी बीच आपने इंद्र के मुख से भौमासुर की दुष्चेष्टाएँ सुनीं।।5।।

तब स्मरण करते ही उपस्थित हुए पक्षिराज गरुड़ पर आरूढ़ हो आप भौमासुर के नगर को गये, जो एक उपवन की भाँति सुशोभित हो रहा था। उस समय सत्यभामा भी आपके अंक में विराजमान थी। वहाँ पहुँचकर आपने उसके सभी दुर्गों को तोड़ डाला और शस्त्रों द्वारा कटी हुई सेनाओं के रुधिर की धारा से अनुरंजित उस प्राग्ज्योतिषपुर को शोणितपुर बना दिया।।6।।


तदनन्तर पाँच मुखो वालें दैत्यराज मुर ने समुद्र के जल से निकलकर आप पर आक्रमण किया, तब आपने युद्धस्थल में चक्र द्वारा अनायास ही उसका सिर धड़ से अलग कर दिया। तत्पश्चात् चार दाँतों वाले गजराजों की सेना लेकर नरकासुर समरभूमि में आ धमका। उस घोर संग्राम में आपने चक्र से नरकासुर का सिर काट करके उसका नरक-लोक से उद्धार कर दिया।।7।।

तब भूमि देवी ने आकर आपकी स्तुति-प्रार्थना की, उससे प्रसन्न होकर आपने शीघ्र ही भौमासुर के पुत्र भगदत्त को एक गजराज तथा उसका राज्य देकर शेष सभी चतुर्दन्त गजराजों को, विपुल धनराशि को तथा दुष्ट भौमासुर द्वारा कैद में डाली हुई अपने ( श्रीकृष्ण ) में ही अनुरक्त रहने वाली सोलह हजार स्त्रियों को भी आपने निजपुरी द्वारका को भेज दिया।।8।।


तत्पश्चात् भौमासुर द्वारा अपहरण किए हुए कुण्डलों को देव-माता अदिति को देने के लिए आप स्वर्ग में गये। वहाँ अपने सौंदर्य से जिसने देवांगनाओं को लज्जित कर दिया था, उस प्रियतमा सत्यभामा-सहित आपका इंद्र आदि देवताओं ने विशेष आदर-सत्कार किया। चलते समय [सत्यभामा के कहने से] आप वहाँ के कल्पवृक्ष को अपने साथ ले जाने लगे। तब इंद्र ने क्रुद्ध होकर आप पर आक्रमण किया, परंतु आप इंद्र को पराजित करके सकुशल द्वारका लौट आये। वह इंद्रविजय रूप कार्य ‘श्रीमद का दोष ऐसा ही होता है’- यह प्रकट करने के लिए ही आपने किया था।।9।।

यहाँ उस कल्पतरु को आपने सत्यभामा के गृहोद्यान में स्थापित कर दिया और उन सोलह सहस्र नारियों का एक साथ पाणिग्रहण किया। तत्पश्चात् आप अनेकों रूप धारण करके प्रत्येक के महल में जाकर विभिन्न प्रकार की रस-क्रीड़ाओं द्वारा उन्हें आनन्दित करने लगे। यह सुनकर नारद जी को महान् आश्चर्य हुआ। तब उन्होंने प्रत्येक के महल में जाकर आपकी उस विविध गति का अवलोकन किया। तत्पश्चात उन सभी पत्नियों में प्रत्येक से आपने दस-दस पुत्र उत्पन्न किये। वातालयेश! मेरी रक्षा कीजिए।।10।।


उषा-परिणय, बाणासुर-युद्ध और नृग के शापमोक्ष का वर्णन 

रुक्मिणी-नन्दन प्रद्युम्न को, जो आपके ही अंश थे, शम्बरासुर हर ले गया। कुछ दिनों के बाद प्रद्युम्न शम्बरासुर का वध करके अपनी रति नाम्नी भार्या के साथ द्वारका को लौट आये। पुनः उन्होंने रुक्मी की सुन्दरी कन्या का अपहरण किया। प्रद्युम्न के पुत्र अनिरुद्ध हुए, जो गुणों के खजाने ही थे। उन्होंने रुक्मी की पौत्री रोचना के साथ विवाह किया। अनिरुद्ध के विवाह में आप वहाँ गये थे, उसी समय जुआ खेलते समय वैर हो जाने के कारण बलराम जी ने रुक्मी को मार डाला। (‘अपि’ पद से कलिंगराज के दाँतों को भी उखाड़ लिया- यह भी द्योतित होता है)।।1।।

भगवन्! बलि का पुत्र बाणासुर था, उसके हजार भुजाएँ थीं और वह महान् शिवभक्त था। उसके उषा नाम की एक श्लाघनीय पुत्री थी। वह आपके पौत्र इन अनिरुद्ध का, जिन्हें उसने पहले कभी देखा भी नहीं था, स्वप्न में अनुभव कर विरहातुर हो गयी।।2।।


उषा की एक सखी थी, जिसका नाम था चित्रलेखा। वह योगिनी और चित्रकर्म में अत्यतं निपुण थी। उसने समस्त तरुण राजकुमारों का चित्र बनाना आरंभ किया। उन बनाये हुए चित्रों में उषा ने अनिरुद्ध को पहचाना, तब उसके मनोनीत पुरुष अनिरुद्ध को वह अपने योगबल से रात्रि के समय आपके महल से उठा लायी।।3।।

उस कन्यापुर में अनिरुद्ध प्रियतमा उषा के साथ सुखपूर्वक रमण करने लगे। जब बाणासुर को किसी प्रकार इसका पता लगा, तब उसने अनिरुद्ध को शर्वबन्ध (नागपाश)- से बाँध लिया। तत्पश्चात् श्रीनारद जी के मुख से अनिरुद्ध के बन्धनरूप वृत्तान्त को श्रवण करके, जिनके क्रोध की सीमा नहीं रह गयी थी, उन यादवों को साथ लेकर आपने बाणासुर की राजधानी शोणितपुर को घेर लिया।।4।।


बाणासुर की नगरी के रक्षक हिमवान् की प्रिय पुत्री पार्वती के प्राणनाथ भगवान् शंकर थे। उन्होंने भूतगणों के साथ निश्शंक होकर उस यादवी सेना को रोक दिया। तब तुरंत ही महाबली बाणासुर सात्यकि के साथ और स्वामिकार्तिक प्रद्युम्न के साथ भिड़ गये तथा आप भी त्रिपुरहन्ता शिव जी के साथ युद्ध करने लगे।।5।।

उस संग्राम में जब आपके अस्त्र प्रयोग से शिव जी के सारे अस्त्र निरुद्ध हो गये और वे स्वयं आपके मोहनास्त्र से मोह को प्राप्त हो गये, तब भूतों तथा प्रमथों के वीर योद्धा अतिशय पीड़ित होने के कारण भयभीत होकर भाग खड़े हुए और प्रद्युम्न के बाणों से क्षत-विक्षत होकर स्कन्द ने भी युद्ध से मुख मोड़ लिया। उसी समय बलराम जी ने शीघ्रतापूर्वक बाणासुर के मंत्री कुम्भाण्ड को मिट्टी के नये भाण्ड की तरह छिन्न-भिन्न कर दिया।।6।।


तब बाणासुर पाँच सौ धनुष धारण करके बलपूर्वक युद्ध स्थल में आ डटा। परंतु जब उसके सभी धनुष कट गये और वह विरथ हो गया, तब रणभूमि से हट गया। उसी समय माहेश्वर ज्वर आपके ज्वर के साथ लोहा लेने लगा; परंतु वह शीघ्र ही संतप्त हो उठा। वह माहेश्वर ज्वर ज्ञानी था, अतः वह आपकी स्तुति करके तथा आपके भक्तों को ज्वराभाव का वरदान देकर वहाँ से चला गया; हृदय में, ज्ञान होने पर भी तमोगुण की अधिकता से प्रायः रुद्र-पार्षद क्रूर कर्म करने वाले हो जाते हैं।।7।।

तदनन्तर नाना प्रकार के आयुधों को धारण करके उग्र पराक्रमी बाणासुर पुनः संग्राम भूमि में आ धमका। तब आपने शीघ्र ही उसके दर्प-दोष के कारण उसकी सारी भुजाओं को काट गिराया। उस समय जब शंकर जी को यह ज्ञात हुआ, तब भक्त की रक्षा के लिए वे आपकी स्तुति करने लगे। शंकर जी के कहने से आपने बाणासुर की दो भुजाएँ छोड़ दीं और उस शिवभक्त को दोनों ओर से निर्भय करके मुक्त कर दिया। तत्पश्चात् बाणासुर द्वारा दिए गये दहेज को स्वीकार करके अनिरुद्ध और उषा के साथ आप अपने नगर द्वारका को लौट आये।।8।।


विभो! आपने कई बार (इंद्रयाग-निवारण, पारिजातहरण, खाण्डवदाह आदि में) इन्द्र को, नन्द जी का हरण करने पर वरुण को, गुरुपुत्रों को लाते समय यमराज को, दावाग्नि पान के अवसर पर अग्नि को, बछड़ों की चोरी करने पर ब्रह्मा को और बाणासुर के इस समर में शंकर जी को पराजित किया। अतः आपके इस अवतार का उत्कर्ष सभी देवों से बढ़कर है, इसलिए इस अवतार की जय हो।।9।।

तत्पश्चात् ब्राह्मण के कोपजनित शाप से गिरगिट योनि को प्राप्त हुए महाराज नृग का उद्धार करके आपने उन्हें स्वर्ग पहुँचाया। इसी बहाने आपने स्वजनों को सर्वश्रेष्ठ द्विजभक्ति का उपदेश दिया। पवनेश्वर! मेरी रक्षा कीजिए।।10।।


पौण्ड्रक-वध, काशीपुरी दहन और बलभद्र जी के प्रताप का वर्णन 

तदनन्तर जब बलराम जी एक बार गोकुल गये हुए थे, वहाँ मद से उन्मत्त होकर वे प्रमदाओं के साथ विहार कर रहे थे, तब जल विहार के हेतु बुलाने पर भी यमुना के न आने पर उन्होंने यमुना का दमन किया। पुनः स्वच्छन्दतापूर्वक वे जल विहार में रम गये। उसी समय सेवकों के ‘आप ही जगदीश्वर हैं’- यों कहने से जिसकी बुद्धि मोहाच्छन्न हो गयी थी, उस पौण्ड्रक वासुदेव ने आपके पास दूत भेजकर कहलाया।।1।।

‘मैं ही नारायण हूँ और इस भूतल पर अवतीर्ण हुआ हूँ। तुम भी मेरी श्रीवत्स-कौस्तुभ आदि चिह्नों को धारण करते हो, अतः उन्हें छोड़कर तुम मेरी शरण में आ जाओ।’ इस प्रकार दूत ने महाराज उग्रसेन की सभा में आकर आपसे कहा। यह सुनकर सभी लोग उस दूत की हँसी उड़ाने लगे।।2।।


दूत के चले जाने पर आप यादवी सेना के साथ पौण्ड्रक की राजधानी में गये। वहाँ आपने पौण्ड्रक के स्वरूप का निरीक्षण किया। उसकी छाती पर संतप्त लौह से श्रीवत्स का चिह्न बना था, गले में बहुमूल्य कौस्तुभ मणि लटक रही थी, कानों में मकराकृत कुण्डल झलमला रहे थे और शरीर पर पीताम्बर सुशोभित हो रहा था।।3।।

युद्धस्थल में जब पौण्ड्रक ने काले लोहे से बने हुए अपने सुदर्शन से आप पर वार किया, तब आपने अपने संहारकारी अग्निवर्षा करने वाले सुदर्शन चक्र से उसका सिर काट लिया और उसकी सेना को तहस-नहस कर दिया। तत्पश्चात् पौण्ड्रक के मित्र काशिराज के भी सिर को काटकर उसे काशीपुर में राजद्वार पर गिरा दिया।।4।।


बालकों की बातों से मूर्खतावश जिसकी बुद्धि में चिरकाल से यह निश्चय हो गया था कि ‘श्रीवासुदेव मैं ही हूँ’, वह पौण्ड्रक निरन्तर आपका ही ध्यान बना रहने के कारण सायुज्य मुक्ति को प्राप्त हो गया। भला, किसका पुण्य कैसा है?- यह कौन जान सकता है।।5।।

काशिराज के पुत्र का नाम सुदक्षिण था। उसने शंकर जी की उपासना करके आपके लिए आभिचारिक अनुष्ठान किया। उससे कोई अद्भुत कृत्याग्नि प्रकट हुई। तब बाणासुर के युद्ध से अत्यंत भयभीत होकर भागे हुए भूतगणों को किसी प्रकार साथ लगाकर सुदक्षिण ने उस कृत्यानल को आपके ऊपर छोड़ दिया ।।6।।


उस कृत्या के पैर ताड़ के समान लंबे थे। वह सबको भस्म करती हुई द्वारका के निकट जा पहुँची। उसे देखकर भयभीत हुए पुरवासियों ने आपसे रक्षा के लिए प्रार्थना की। विभो! उस समय आप द्यूत-क्रीड़ा में रमे हुए थे, अतः स्वयं तो उठे नहीं; परंतु बगल में बैठे हुए कालचक्र को शीघ्र ही उसका दमन करने के लिए आपने आज्ञा दे दी।।7।।

तब आपके अमित तेजस्वी उस महान् अस्त्र सुदर्शन चक्र के आक्रमण करने पर वह भयावनी कृत्या हाहाकार करती हुई वहाँ से भाग चली। उसने रोषाभिभूत होकर उस अनुदार विचार वाले सुदक्षिण को भस्म कर दिया। फिर उस चक्र ने भी काशीपुरी को जलाकर राख का ढेर बना दिया।।8।।


पूर्वकाल में रावण वध के अवसर पर जिसने राम-रूप से अवतीर्ण हुए आपका उपकार किया था, वह द्विविद नामका वानर भौमासुर का सखा था। उसने आपके अंशभूत बलराम द्वारा मृत्यु की प्राप्ति के निमित्त आपसे वैर ठान लिया और द्वारकापुरी के निकट आकर वह आस-पास के प्रदेशों में उपद्रव करने लगा। तब युद्धस्थल में वह बलराम जी के तलप्रहार से आहत होकर गिरा और तुरंत ही मृत्यु को प्राप्त हो गया।।9।।

साम्ब ने दुर्योधन की पुत्री लक्ष्मणा को स्वयंवर में हर लिया। तब कौरवों ने साम्ब को परास्त करके बंदी बना लिया। यह सुनकर बलराम जी शान्ति-स्थापनार्थ कौरवों की राजधानी हस्तिनापुर को गये। वहाँ कौरवों के आक्षेपयुक्त वचनों से कुपित होकर हस्तिनापुर को ही उखाड़ लिया। जिससे भयभीत होकर कौरवों ने साम्ब को बन्धनमुक्त कर दिया। उस समय वह विचारकर कि उन कौरवों का वध पाण्डवों के हाथों होने वाला है, आपने अपनी यादवी सेना को हस्तिनापुर नहीं भेजा। पवनपुरपते! आपकी लीला दुर्बोध- बड़ी कठिनाई से समझ में आने वाली है; ऐसे आपका मैं कष्ट-शान्ति हेतु भजन करता हूँ।।10।।


समन्तपञ्चकयात्रा वर्णन 

तदनन्तर किसी सूर्यग्रहण के अवसर पर कृतवर्मा और अनिरुद्ध को द्वारकापुरी की रक्षा करने के लिए नियुक्त करके आप यदुकुल की महिलाओं के साथ समन्तपञ्चक ( कुरुक्षेत्र ) नामक उत्तम तीर्थ में गये।।1।।

वहाँ अधिकांश लोगों के हित के लिए आपने भी उस तीर्थजल को पवित्र करते हुए उसमें गोता लगाया और खुले हाथ ब्राह्मणों को धनराशि का दान दिया। वहीं कुरु-पाण्डव आदि मित्रों से आपकी भेंट हो गयी।।2।।

तब आपमें सुदृढ़ भक्तिभाव रखने वाली द्रौपदी सुभद्रा आदि अन्य महिलाओं के साथ आकर आपकी रुक्मिणी आदि पटरानियों से मिली और जैसे-जैसे आपने उनका हरण किया था, उस-उस वृत्तान्त को उनके मुख से सुनकर अतिशय आनन्दित हुई।।3।।


भगवन्! तत्पश्चात् वहीं गोपों को देखकर आप अत्यंत उत्कण्ठित हो उन सबसे मिले और भलीभाँति उनका सम्मान किया। पुनः आप स्नेहपूर्वक उन गोपांगनाओं से भी मिले, जिनके शरीर आपके चिरकालिक विरह से दुबले हो गये थे।।4।।

आपके दर्शन का उत्सव पाकर तत्काल ही उन नितम्बिनी गोपियों के हृदय का मान गल गया और अत्यंत रसवशात् उनके स्तनों पर से चोली उतर गयी। तब आप उनके पूर्वपरिचित मनोहर स्तनों में निलीन हो गये- उनके आलिंगन सुख का अनुभव किया।।5।।

तदनन्तर ‘प्रिये! बारंबार शत्रुओं के साथ युद्ध छिड़ जाने के कारण तुम्हारे पास मेरे आने में इतना विलम्ब हो गया।’ इस प्रकार आपके सान्त्वनापूर्ण वचन कहकर आलिंगन करने पर राधिका का तुरंत ही अत्यंत विवस हो आपके वक्षःस्थल में लीन हो गयीं- आपके साथ ऐक्य सुख का अनुभव करने लगीं।।6।।


उस समय एकान्त में उन गोपियों की विरह-व्यथा को शान्त करके उन्हें तत्त्वज्ञान प्रदान करते हुए आप यों कहने लगे- ‘प्यारी गोपियों! तुम लोगों के चित्त में ऐसा ज्ञान स्वरूप से उदित होना चाहिए कि मैं परमानन्द बोध स्वरूप का सबका आत्मा हूँ (अतः मेरे साथ तुम लोगों का वियोग कभी होता ही नहीं)’।।7।।

पहले उद्धव के मुख से किए गये उपदेश को सुनकर गोपियों को विरह दुख कुछ आनन्द से मिश्रित जान पड़ा था; परंतु आपके इस उपदेश से उन्हें आपसे वियोग होने की व्यथा परमानन्दरसैकरूपा प्रतीत हुई।।8।।

तदनन्तर आपके पिता वसुदेव जी ने वहाँ एकत्र मुनिवर-वृन्द से पापशमन के लिए करने योग्य शुभकर्म पूछे। तब वे मुनिवर ‘आपके रहते हुए अन्य शुभकर्मों की क्या आवश्यकता है?- यों कहकर ठहाका मारकर हँसने लगे। तथापि उस समय उन्होंने वसुदेव जी से यज्ञ का अनुष्ठान करवाया।।9।।’


जिस समय प्रमुदित मित्रजनों से परिपूर्ण वह महान् यज्ञ चल रहा था, उस समय सबके साथ गोपगण भी यादवों से पूजित हो तीन मास तक वहाँ ठहरकर पहले की ही तरह आपके संगम सुख का आनन्द लेते रहे।।10।।

विदा होते समय आपने राधा के निकट जाकर उनका गाढ़ आलिंगन किया, जिससे उनकी विरह व्यथा शान्त हो गयी। यह देखकर आपका हृदय आनन्द से भर गया और आप द्वारकापुरी को चले गये। पवनपुरेश्वर! रोगों से मेरी रक्षा कीजिए।।11।।


जरासंध-वध तथा युधिष्ठिर के राजसूय-यज्ञ का वर्णन 

ईश! तदनन्तर मगधराज जरासंध द्वारा चिरकाल से बंदी बनाये जाने के कारण क्लेश उठाने वाले बीस हजार आठ सौ राजाओं के समुदाय ने अशरणशरण आपके पास किसी पुरुष को दूत बनाकर भेजा। अधिक कहने की क्या आवश्यकता? आपसे जरासंध के वध की ही याचना की।।1।।

यह सुनकर आप जरासंध पर चढ़ाई करने का विचार कर ही रहे थे कि इसी बीच आपको नारद जी के मुख से युधिष्ठिर के राजसूय-यज्ञ का वृत्तान्त ज्ञात हुआ। इस प्रकार दो कार्य एक साथ ही उपस्थित होने पर आप द्विविधा में पड़ गये। तब उद्धव ने ‘शत्रुनिग्रहपूर्वक किये गये यज्ञ से दोनों कार्य सिद्ध हो जायँगे’- ऐसी सलाह दी। फिर तो उसी समय आप स्वजनों के साथ युधिष्ठिर की राजधानी इंद्रप्रस्थ के लिए रवाना हो गये।।2।।


सोलह हजार एक सौ आठ रानियों सहित आपके पधारने पर धर्मपुत्र युधिष्ठिर ने आपकी कृपा दृष्टि से संवर्धित भाइयों द्वारा सारी पृथ्वी को जीतकर अनुपम लक्ष्मी प्राप्त की। फिर अयि भगवन्! आश्चर्य तो यह है कि उन्होंने भक्त-दास की तरह आचरण करने वाले आपको भीम और अर्जुन के साथ जरासंध को जीतने के लिए भेज दिया।।3।।

देव! तत्पश्चात् आप तीनों वीर जरासंध की राजधानी गिरिव्रज को गये। वहाँ ब्राह्मण-वेष धारण करके जरासंध के निकट जाकर आप लोगों ने उससे समरोत्सव की याचना की और उस अपूर्ण पुण्य वाले जरासंध को भीमसेन के साथ लड़ाकर बड़े-बड़े राजाओं से जूझने वाले आप भी उस युद्ध को देखते हुए अर्जुन के साथ चुपचाप खड़े रहे।।4।।


किसी की जय-पराजय न होने से वह युद्ध समाप्त नहीं हो रहा था; अतएव जरासंध की उद्दण्डता बढ़ती जाती थी। तब आपने भीमसेन को वृक्ष के चीरने का सा संकेत किया। उसका आशय समझकर भीम ने उस जरा-पुत्र की टाँगे पकड़कर बीच से ही चीर डाला। इस प्रकार उसका वध कराकर आपने बंदी राजाओं को बंधन मुक्त किया और हर्षपूर्वक उन्हें अपनी प्रेमलक्षणा भक्ति प्रदान की। तत्पश्चात् यद्यपि उन्हें राज्यभोग की इच्छा नहीं रह गयी थी, तथापि आपने धर्मपूर्वक पृथ्वी का पालन करने के लिए उन्हें अपने-अपने राज्य को लौट जाने की आज्ञा दी।।5।।

तत्पश्चात् राजा युधिष्ठिर ने राजसूय यज्ञ का अनुष्ठान किया। वह यज्ञ प्रसन्नतापूर्वक सेवक का कार्य करने वाले समागत भूपाल-समूहों से भरा था। अयि जगदीश्वर! उस यज्ञ में आपने भी ब्राह्मणों के पाद-प्रक्षालन आदि का कार्य स्वयं अपने हाथ से किया। नृपश्रेष्ठ युधिष्ठिर के भाग्योदय का इससे अधिक क्या वर्णन किया जा सकता है?।।6।।


तदनन्तर सवन-कर्म के अवसर पर सहदेव के कथानुसार आपको सर्वश्रेष्ठ समझकर धर्मनन्दन युधिष्ठिर ने हर्षपूर्वक उस राजसभा में समस्त प्राणियों के आत्मास्वरूप आपकी श्रेष्ठतम अग्रपूजा की। उस समय देवताओं और मनुष्यों सहित समस्त चराचर लोक संतुष्ट हो गया।।7।।

अहो! तब मुनियों तथा नरेशों के देखते-देखते वह चेदिराज शिशुपाल ‘कौन मूर्ख इस नीच ग्वाले के छोकरे की पूजा कर रहा है’- यों आपके लिए दुर्वचनों की बौछार करता हुआ हाथ में खड्ग धारण करके तुरंत ही अपने आसन से उठ खड़ा हुआ। यह देखकर पाण्डव उसे मार डालने के लिए टूट पड़े।।8।।


तब अपने पक्षपाती पाण्डवों को उसे मारने से रोककर स्वयं आपने ही अपने दनुजविदारक सुदर्शन चक्र से सम्मुख खड़े हुए शिशुपाल के सिर को धड़ से अलग कर दिया। [ हिरण्यकशिपु , रावण , शिशुपाल- इन] तीन जन्मों तक अनवरत आपकी चिन्तना करने से शिशुपाल की बुद्धि शुद्ध हो गयी थी, अतः वह आपके साथ उस ऐकात्म्य को प्राप्त हुआ, जो योगियों को भी दुर्लभ है।।9।।

तदनन्तर आपकी देख-रेख में जब वह श्रेष्ठ यज्ञ भलीभाँति पूजित होकर समाप्त हुआ, तब समागत जन-समूह ‘ श्रीकृष्ण की जय हो, धर्मपुत्र युधिष्ठिर की जय हो’- यों कहता हुआ अपने-अपने घर चला गया। परंतु दुर्योधन तो दुष्ट विचार वाला था, अतः अपने शत्रुभूत पाण्डवों की उस समृद्धि को देखकर उसका मन चंचल हो गया। वह मय दानव द्वारा दी हुई सभा के द्वार पर स्थल को जल और जल को स्थल समझकर सम्भ्रान्त हो गया।।10।।


विभो! यह देखकर द्रौपदी और भीमसेन के मुख से हँसी निकल पड़ी और उन्होंने कनखियों द्वारा दुर्योधन की ओर देखकर उसके रोष को और भी उत्तेजित कर दिया। जनार्दन! इस रूप में आपने शीघ्र ही पृथ्वी के भार-हरणरूप कार्य के लिए बीजारोपण किया। मरुत्पुरीनिलय! इस रोग से मेरी रक्षा कीजिए।।11।।


शाल्व और दन्तवक्त्र का उद्धार तथा महाभारत युद्ध का वर्णन 

रुक्मिणी-विवाह के अवसर पर यादवी सेना ने शाल्व को पराजित कर दिया था। जिससे दुःखी होकर उसने चंद्रचूड भगवान् शंकर की आराधना की और उनसे सौभ नामक विमान प्राप्त किया। जब आप कुरुदेश की राजधानी इंद्रप्रस्थ गये हुए थे, उसी समय वह मायावी आपकी द्वारकापुरी पर आक्रमण करके उसे नष्ट-भ्रष्ट करने लगा। तब प्रद्युम्न ने समस्त यदुवीरों के साथ नगर से बाहर निकलकर उसका सामना किया और उसके मंत्री उग्र पराक्रमी द्युमान को नष्ट कर दिया। इस प्रकार यह युद्ध सत्ताईस दिनों तक चलता रहा।

इसी बीच आप बलराम जी के साथ द्वारका लौट आये और तुरंत ही रणभूमि में जाकर, जिसकी सारी सेनाएँ प्रायः नष्ट हो चुकी थीं, उस सौभपति शाल्व का सामना करने लगे। उसने आप पर गदा से वार किया, जिससे शार्गंधनुष आपके हाथ से गिरा गया। पुनः उसने मायानिर्मित आपके पिता वसुदेव जी को आपके देखते-देखते मार डाला। कुछ लोग ऐसा कहते हैं कि उस समय उसकी उस माया को आधे क्षण आप भी नहीं समझ सके। परंतु उनका यह कथन ठीक नहीं है- इस प्रकार कहकर व्यास जी ने ही निषेध कर दिया है।।2।।


तब आपने अपनी गदा से सौभ विमान को चूर-चूर करके समुद्र में गिरा दिया और तत्काल ही चक्र द्वारा शाल्व के भी मस्त को काट गिराया। इसी समय दन्तवक्त्र ने वेगपूर्वक आप पर आक्रमण किया और अपनी गदा से चोट की। तब आपने अपनी कौमोदकी गदा से उसे भी काल के गाल में डाल दिया। उस समय पुण्यशाली दन्तवक्त्र शिशुपाल की भाँति आपमें लीन हो गया। इस प्रकार आपका यह अवतार उन सभी लोगों के मोक्ष के लिए ही हुआ है, जिन्होंने अपने मन को पहले से आपमें लगा रखा था।।3।।

आपके इंद्रप्रस्थ से द्वारका चले आने पर कौरवों की सभा में कपट द्यूत का समारम्भ हुआ। उसमें पाण्डवों के हार जाने पर दुःशासन द्रौपदी को पकड़कर सभा में खींच लाया और उसे नंगी करना चाहा, तब रोती हुई द्रौपदी ने आपको पुकारा। उस समय आपने दयावश उसकी साड़ी को इतना बढ़ा दिया कि उसका कहीं ओर छोर नहीं था। पाण्डवों के वनवास के समय भोजनोपरांत पधारे हुए दुर्वासा मुनि के शाप से भयभीत हुई द्रौपदी के ध्यान करने पर आप वहाँ भी जा पहुँचे और पात्र में लगे हुए शाकान्न को खाकर शिष्यों सहित दुर्वासा मुनि को तृप्त कर दिया।।4।।


युद्धोद्योग के अवसर पर सैन्य-संगठन के समय अर्जुन ने अकेले आपको ही मन्त्रणार्थ वरण किया, तब आपने दुर्योधन को अपनी यादवी सेना प्रदान की। पुनः पाण्डवों की कार्य सिद्धि के लिए आप दूत बनकर हस्तिनापुर गये। वहाँ भीष्म , द्रोणाचार्य आदि ने आपके कथन को स्वीकार किया, परंतु दुर्योधन ने उसे अनसुना कर दिया। तब आपने मुनियों की उस सभा में अपना विश्वरूप प्रकट किया और हस्तिनापुर को क्षुब्ध करके आप लौट आये।।5।।

कृष्ण ! आपने अर्जुन का सारथ्य स्वीकार किया। तत्पश्चात् युद्ध के मुहाने पर बन्धु-वधरूप कार्य के उपस्थित होने पर अर्जुन को दया उत्पन्न हो गयी। तब उस वीर को खिन्न एवं युद्ध से विमुख हुआ देखकर आप बोले- ‘अयि सखे! यह क्या बात है? अरे! यह आत्मा तो सदा अद्वितीय एवं अविनाशी है। भला, यहाँ कौन मारा जाता है? और कौन मारता है? अतः इस विषय में वध की आशंका को त्यागकर आत्मा को मुझमें समर्पित करके क्षात्रधर्मसम्मत युद्ध में लग जाओ।’- यों समझाते हुए आपने अपना विश्वरूप दिखलाकर अर्जुन के मोह को भंग किया- उन्हें स्वाभाविक स्थिति में ले आये।।6।।


भक्त श्रेष्ठ भीष्म ने आपके भूमि-भारापहरणरूप कार्य में संलग्न होकर प्रतिदिन दस हजार राजाओं का संहार करते हुए अर्जुन को हतोत्साह कर दिया, तब आप क्रोधी का- सा नाट्य करते हुए ‘मैं शस्त्र नहीं ग्रहण करूँगा’- उस प्रतिज्ञा को तोड़कर सुदर्शन चक्र धारण करके भीष्म पर झपटे। उस समय भीष्म हाथ जोड़कर नतमस्तक हो गये। यह देखकर आप हर्षित होकर लौट पड़े।।7।।

द्रोणाचार्य के युद्ध में हाथी पर बैठकर युद्ध करने वाले भगदत्त द्वारा चलाये गये वैष्णवास्त्र को आपने अपने वक्षःस्थल पर रोक लिया। पुनः सुदर्शन चक्र द्वारा सूर्य के तेज को स्थगित करके सिन्धुराज जयद्रथ का वध कराया। पुनः कर्ण द्वारा नागास्त्र के छोड़े जाने पर पृथ्वी को नीचे दबाकर वहाँ भी अपने अर्जुन की रक्षा की। उस समय अर्जुन का केवल केशसहित किरीट कट गया था। इस प्रकार आपने पाण्डवों का कौन सा उपकार नहीं किया?।।8।।


महाभारत-युद्ध के प्रारंभ में बलराम जी तीर्थयात्रा के लिए चले गये थे। घूमते-घामते वे नैमिषारण्य में जा पहुँचे। वहाँ उन्होंने आसन से उठकर स्वागत न करने के कारण रोमहर्षण सूत को मार डाला और पुनः मुनियों के कहने पर उनके पुत्र को उस स्थान पर नियुक्त करके वे तीर्थों में स्नान करते हुए भ्रमण करने लगे। फिर पर्व के समय किये जाते हुए यज्ञ को नष्ट-भ्रष्ट करने वाले बल्वल दैत्य को मारकर महाभारत युद्ध की समाप्ति पर वे हस्तिनापुर पहुँचे। वहाँ मना करने पर भी भीम और दुर्योधन के गदायुद्ध को शान्त होते न देखकर वे आपकी पुरी द्वारका को चले गये।।9।।

विभो! सोये हुए द्रौपदी के पाँचों पुत्रों का वध कर देने से जिसकी बुद्धि नष्ट हो गयी थी, उस द्रोणकुमार अश्वत्थामा के निकट जाकर अर्जुन ने आपकी आज्ञा से उसके द्वारा छोड़े हुए ब्रह्मास्त्र का संहार कर दिया और उसके ललाट में स्थित मणि भी छीन ली। पुनः पाण्डवों का मूलोच्छेद करने के लिए उसके द्वारा प्रयोग किए गए ब्रह्मास्त्र के उत्तरा के गर्भ में प्रवेश करने पर आप उसके रक्षार्थ अँगूठे के बराबर शरीर धारण करके हाथ में चक्र लेकर उत्तरा के उदर में घुस गये।।10।।


स्वच्छन्दमृत्यु भीष्म ने धर्मनन्दन युधिष्ठिर को सारे धर्मों का उपदेश दिया। तत्पश्चात् वे आपका दर्शन करते हुए आपकी अनपायिनी भक्ति के ही प्रताप से शीघ्र ही निष्कल ब्रह्मस्वरूप- मोक्ष को प्राप्त हो गये। तदनन्तर आपने युधिष्ठिर से अत्यंत ऐश्वर्यशाली तीन अश्वमेध-यज्ञों का अनुष्ठान कराया। इस प्रकार उनकी कामना पूर्ण करके आप द्वारका को लौट गये। पवनपुरपते! संपूर्ण रोगों से मेरी रक्षा कीजिए।।11।।


सुदामा-चरित 

कुचेल ( सुदामा ) नाम के एक निर्धन ब्राह्मण थे। वे महर्षि सांदीपनि के आश्रम में आपके साथ ही ब्रह्मचर्य-पालनपूर्वक विद्याध्ययन कर रहे थे, अतः आपके सहपाठी थे। आपमें अनन्य अनुराग होने के कारण उनकी धनादि की स्पृहा नष्ट हो गयी थी। वे जितेन्द्रिय द्विज गृहास्थाश्रम स्वीकार करके कालक्षेप कर रहे थे।।1।।

यद्यपि उनकी पत्नी भी उन्हीं के सदृश शील-स्वभावशाली थी, तथापि उनके समान उसका अपने चित्त पर अधिकार नहीं था अर्थात् वह धनादि से निःस्पृह नहीं थी। अतः एक दिन उसने अपने पतिदेव से कहा- ‘भला, जब लक्ष्मीपति ही आपके सखा हैं, तब जीविका-निर्वाह के लिए आप उनकी सेवा में क्यों नहीं जाते?’।।2।।

तब क्षुधा-पीड़ित पत्नी के यों कहने पर सुदामा उन्मत्त बना देने वाले धन की निन्दा करते हुए भी आपके दर्शन की कामना से दुपट्टे के छोर से उपहार स्वरूप कुछ तण्डुल (या चिउड़े) बाँधकर द्वारका को चल पड़े।।3।।


तदनन्तर आश्चर्यमयी कारीगरी से सुशोभित आपकी पुरी में पहुँचकर सुदामा महलों को देखते हुए शैब्या के भवन पर गये। उसके भीतर प्रवेश करने पर उन्हें ऐसा सुख प्राप्त हुआ मानो वैकुण्ठ में ही आ गये हों। फिर आपके द्वारा अतिशय आदर-सत्कार पाने पर उन्हें कितना आनन्द मिला होगा, उसके लिए क्या कहना है।।4।।

वहाँ आपके द्वारा भलीभाँति सत्कृत होकर जब सुदामा पलंग पर विराजमान हुए और रुक्मिणी जी पंखा झलने लगीं, तब आप उनका हाथ अपने हाथ में लेकर गुरुकुल-वास के समय घटित घटना का वर्णन करते हुए कहने लगे- ‘सखे! क्या व दिन स्मरण है, जब गुरुपत्नी की आज्ञा से हम दोनों इन्धन लाने के लिए वन में गये हुए थे, वहाँ वर्षा ऋतु न होने पर भी घनघोर वर्षा हुई थी, जिसे हम लोगों ने सहन किया था?’।।5।।

सुदामा अपने साथ लाया हुआ तण्डुल आपको देने में सकुचा रहे थे, तब आपने बलपूर्वक उसे खींच लिया और ज्यों ही एक मुट्ठी तण्डुल मुख में डाला, त्यों ही रमास्वरूपा रुक्मिणी सम्भ्रमपूर्वक आपके निकट आ पहुँची और ‘बस-बस, इतना ही पर्याप्त है’- यों कहती हुई उन्होंने आपके हाथ को पकड़ लिया।।6।।


इस प्रकार भक्तों के बीच में मित्र भक्त आपके द्वारा प्रीतिपूर्वक सम्मानित हुए सुदामा अतिशय आनन्दपूर्वक एक रात द्वारकापुरी में रहे। परंतु खेद है, दूसरे दिन प्रातःकाल बिना कुछ धन प्राप्त किए ही बिदा हुए। भगवन्! आपका अनुग्रह भी विचित्र रूपों वाला है अर्थात् आप किस रूप में किस पर कृपा करते हैं- यह कहा नहीं जा सकता।।7।।

मार्ग में सुदामा कभी यह सोचते थे कि यदि मैं याचना करता तो अपनी महिमा से कभी च्युत न होने वाले श्रीकृष्ण मुझे धन अवश्य देते। (परंतु मैंने याचना नहीं की, अतः उन्होंने कुछ दिया नहीं।) अब घर चलकर पत्नी से क्या कहूँगा। पुनः उसी क्षण उनकी बुद्धि आपके सम्भाषण, लीला और मन्द मुस्कान के आनन्द में निमग्न हो जाती। इस प्रकार क्रमशः आगे बढ़ते हुए उन्हें अपना भवन दिखायी पड़ा, जो मणियों की प्रभा से जगमगा रहा था।।8।।

उसे देखकर सुदामा को क्षणभर भ्रम हो गया कि कहीं मैं मार्ग तो नहीं भूल गया? पुनः घर के भीतर प्रवेश करके उन्होंने अपनी पत्नी को देखा, जो मणि तथा स्वर्णनिर्मित आभूषणों से विभूषित थी और बहुत सी सखियाँ उसे घेरे हुए थीं। तब सुदामा को आपकी अत्यंत अद्भुत करुणा का ज्ञान हो आया।।9।।

उस रत्ननिर्मित महल में निवास करते हुए भी सुदामा की भक्ति क्रमशः बढ़ती ही गयी, जिससे अंत में वे मोक्ष को प्राप्त हो गये। मरुत्पुराधीश! इस प्रकार भक्तों का मनोरथ पूर्ण करने वाले आप मेरे रोगों को हर लीजिए।।10।।


देवकी के मरे हुए पुत्रों को वापस लाना, श्रुतदेव और बहुलाश्व पर कृपा तथा अर्जुन का गर्व-हरण 

‘ श्रीकृष्ण ने आचार्य पुत्र को यमपुरी से वापस लाकर गुरु दक्षिणा सम्पन्न की है’- यह वृत्तान्त बहुत दिनों से सुनते रहने के कारण माता देवकी को भी अपने मरे हुए छहों पुत्रों को देखने की इच्छा जाग उठी। तब माता की आज्ञा से आप सुतललोक में बलि के पास गये। बलि ने भक्तिभावपूर्वक आपका पूजन किया। तत्पश्चात् जो पहले महर्षि मरीचि के पुत्र थे और ब्रह्मा के शाप से हिरण्यकशिपु के पुत्ररूप में उत्पन्न हुए थे, उन्होंने ही पुनः वसुदेव जी के पुत्ररूप में जन्म लिया था; जिन्हें कंस ने मार डाला था। उन छहों बालकों को लाकर आपने माता को दिखलाया और पुनः उन्हें अपने निवास स्थान वैकुण्ठ को भेज दिया।।1।।

श्रुतदेव नाम से विख्यात एक द्विजश्रेष्ठ और मिथिलनरेश बहुलाश्व ये दोनों आपकी भक्ति से भरे पूरे थे। इन पर एक ही साथ अनुग्रह करने के लिए आप तापसों सहित मिथिलापुरी में गये।।2।।


वहाँ दो रूप धारण करके आप एक ही समय दोनों के घर पधारे। एक बहुलाश्व ने राजसी सामग्रियों से आपका पूजन किया था और दूसरे-श्रुतदेव ने उस दिन प्राप्त हुए फल-ओदन आदि पूजन-सामग्री के द्वारा ही आपकी अर्चना की थी। परंतु आपने उन दोनों पर समारूप से ही अपना प्रसाद प्रकट किया और उन्हें एक सी ही मुक्ति प्रदान की।।3।।

तदनन्तर द्वारकापुरी में निखिल विश्व के संचालक होते हुए भी आपने जो एक ब्राह्मण के पुत्र की मृत्यु को तथा उस ब्राह्मण के कटु वचन को भी ‘भला, दैव का निवारण करने में कौन समर्थ हो सकता है?’- यों कहते हुए सहन किया; इसका कारण मुझे यह प्रतीत होता है कि आप परमतम पद के दर्शन कराके अर्जुन का गर्व दूर करना तथा आपमें मानव बुद्धि होने कारण कुण्ठित हुई अर्जुन की बुद्धि को तत्त्वज्ञान- संपन्न बनाना चाहते थे।।4।।


उस ब्राह्मण के आठ पुत्र नष्ट हो चुके थे, फिर भी आपकी उपेक्षा से लोगों में आपके प्रति सुस्पष्ट ही खेदपूर्ण अपवाद चर्चा चल रही थी। उसी समय अर्जुन द्वारकापुरी में आये और मित्रता के नाते वहाँ कुछ दिन तक टिके रह गये। नवें पुत्र की मृत्यु के अवसर पर उस द्विजश्रेष्ठ के रोदन एवं आर्तनाद को सुनकर अर्जुन ने यह प्रतिज्ञा की कि ‘यदि मैं आपके (आपके उत्पन्न होने वाले) पुत्र को नहीं बचा सकूँ तो अग्नि में प्रवेश कर जाऊँगा’।।5।।

[प्रसवकाल आने पर] अर्जुन आपसे बिना पूछे ही उस ब्राह्मण के घर गये और आग्नेयादि महान् अस्त्रों द्वारा बाणों का जाल सा फैलाकर उन्होंने उस सूतिकागृह को आच्छादित कर दिया। फिर भी जन्म लेते ही वह बालक दीखकर भी सहसा अदृश्य हो गया। तब अर्जुन तुरंत ही योग-विद्या के बल से यमपुरी , इंद्रपुरी तथा वरुण कुबेरादि अन्यान्य सुरश्रेष्ठों की पुरियों में जाकर उस बालक की खोज करने लगे, परंतु उनका उद्योग निष्फल हो गया अर्थात् उस बालक का पता न लगा। तब द्वारका लौटकर वे अग्नि में कूदना ही चाहते थे कि आप मुस्कराते हुए उनके पास जा पहुँचे और उन्हें उस कर्म से रोक दिया।।6।।


तदनन्दर अर्जुन के साथ आप अपने परम वेगशाली रथ के द्वारा पश्चिम दिशा की ओर प्रस्थित हुए। चलते-चलते जब लोकालोक पर्वत को लाँघ गये तो वहाँ गहन अंधकार का भय प्राप्त हुआ। उस अंधकार भय को सुदर्शन चक्र के प्रकाश से चीरते हुए आप उसकी अंतिम सीमा पर जा पहुँचे। उस समय अर्जुन की दृष्टि चक्र की किरणों के प्रकाश से चौंधिया गयी थी। तब ‘अर्जुन! देखो, वह देखो’- यों कहते हुए आपने उन्हें जलराशि के पार विराजमान और अंधकार से बहुत दूर स्थित अपने किसी अनिर्देश्य पद का दर्शन कराया।।7।।

परमात्मन्! वहाँ भुजगंराज शेषनाग की शय्या पर आसीन, दिव्य आभूषणों से विभूषित, दिव्य आयुध आदि से घिरे, श्रीसंपन्न विग्रह पर पीताम्बर धारण किए, दूसरे नूतन जलधर की सी श्यामकान्ति वाले, ब्रह्मा , विष्णु और महेश- इन तीनों मूर्तियों के नियन्ता, ऋग्वेदादि तीनों वेदों के एकमात्र प्रतिपाद्य तथा परमकल्याण स्वरूप अपने-आपको ही आपने प्रिय सखा अर्जुनसहित नमस्कार किया।।8।।


तब आपसे अभिन्न परमेश्वर ने कहा- ‘तुम दोनों मेरे ही अंशभूत हो; एक का ऐश्वर्य अधिक प्रकट है और एक का अन्तर्हित है, इसी कारण तुम दोनों नर- नारायण रूप से भिन्न हो गये हो। तुम दोनों कृष्ण और अर्जुन को अपने निकट देखने के लिए मैंने ही ब्राह्मण पुत्रों को मँगा लिया था। अब इन्हें शीघ्र ही ले जाओ।’ इस प्रकार उनके द्वारा दिए गये उन बालकों को लाकर आपने पुनः उन ब्राह्मणदेव को समर्पित कर दिया। उस समय पाण्डुनन्दन अर्जुन आपकी महिमा का गान करने लगे।।9।।

इस प्रकार नाना प्रकार की लीलाओं द्वारा जगत् को आनन्द-प्रदान, वृष्णि वंश का विशेष रूप से पोषण, विभिन्न यज्ञों द्वारा यजन और अनुपम लीला-विहारों द्वारा मृगनयनी रानियों को तृप्तिदान करते हुए आप साक्षात् पूर्ण ब्रह्म ही भू-भारहरण के बहाने अपने चरण-कमलसेवी भक्तजनों को मुक्त करने के लिए यदुकुल में मनुष्यरूप से अवतीर्ण होकर सुशोभित हो रहे थे।।10।।


भगवन्! उस समय देवर्षि नारद आपके भक्ति रस से आर्द्र होने के कारण प्रायः द्वारका में रहा करते थे। एक बार पधारे हुए उन्हीं नारद जी से आपके पुण्यशाली पिता वसुदेव जी ने तत्त्वज्ञान प्राप्त किया। बुद्धिमान् उद्धव भक्तों के अग्रणी थे, उन्हें विज्ञान का सार-तत्त्व आपसे ही प्राप्त हुआ था। वे आज भी बदरिकाश्रम में भक्तों को ज्ञानोपदेश करने के लिए विद्यमान हैं।।11।।

विभो! आपका यह कृष्णावतार सबसे उत्कृष्ट और सर्वत्र विजयी है; क्योंकि इस अवतार में सभी लोग सर्वत्र सौहार्द, भय, स्नेह, द्वेष और अनुराग आदि विभिन्न प्रकार के अनुपम एवं श्रमरहित योग के उपायों द्वारा सारी विपत्तियों से उद्धार पाकर अमृतपद-मोक्ष को प्राप्त हो गये। पवनपुरपते! वही आप हमारे लिए भी सारी पीड़ाओं को हरने वाले तथा भक्ति की पूर्ति करने वाले हों।।12।।


वृकासुर-वध तथा त्रिदेवों में विष्णु की श्रेष्ठता का वर्णन 

लक्ष्मीपते! मैं तो ऐसा समझता हूँ कि आप अपने भक्तों को जो शीघ्र ही ऐश्वर्यरूप फल नहीं प्रदान करते, उसका कारण यही है कि ऐश्वर्य मदकारक होता है। इसीलिए अशांतजनों को पूर्णतः शान्त करके ही आप उन्हें उनकी संपूर्ण अभिलषित वस्तुएँ प्रदान करते हैं और जो पहले से ही शान्त हैं, उन पर शीघ्र ही कृपा कर देते हैं। इसी कारण आपके भक्तों में च्युति का प्रसंग ही नहीं आता।।1।।

विभो! कुछ लोग अपने-अपने वासनानुकूल क्षणे तुष्ट और क्षणे रुष्ट होने वाले ब्रह्मा शंकर आदि देवों की भक्ति करते हैं; परंतु खेद है कि अदीर्घदृष्टि होने के कारण वे शीघ्र ही भ्रष्ट हो जाते हैं। इस विषय में वृकासुर स्पष्ट ही उदाहरण है।।2।।


एक बार शकुनि-पुत्र वृकासुर ने नारद जी से पूछा- ‘मुने! त्रिदेवों में शीघ्र प्रसन्न होने वाला देव कौन है?’ तब नारद जी ने शिव जी की ही उपासना करने के लिए उसे सलाह दी, आपकी उपासना नहीं बतायी; क्योंकि आप असाधु (दुष्ट)-जनों के बन्धु (सहायक) नहीं हैं।।3।।

तब उसने घोर तप करना आरंभ किया। सातवें दिन कुपित होकर उसने अपना सिर काटकर चढ़ा देने का विचार किया। यह देख शिव जी तुरंत उसके सामने प्रकट हो गये। तब वृकासुर ने उन जगदीश्वर से ‘मैं जिसके सिर पर हाथ रख दूँ वह भस्म हो जाए’- ऐसे अत्यंत क्षुद्र एवं क्रूर वर की याचना की। भला, आपसे विमुक रहने वालों की बुद्धि शुभ कैसे हो सकती है।।4।।


वरदान प्राप्त करके वृकासुर उसी प्रकार शिव जी के पीछे पड़ गया, जैसे बन्धन से मुक्त हुआ सिंह मुक्त करने वाले पर ही आक्रमण कर बैठता है। तब महादेव जी उस दैत्य से भयभीत होकर पीछे की ओर देखते हुए प्रत्येक दिशा में भागते फिरे, परंतु सभी लोगों ने उन्हें देखकर चुप्पी साध ली, किसी ने उनकी रक्षा नहीं की। तत्पश्चात् वे आपके वैकुण्ठधाम की ओर ऊँचे उठने लगे। उन्हें दूर से ही आते देखकर आप आगे बढ़ आये और सुन्दर ब्रह्मचारी का वेष धारण करके उस दानव के मार्ग में खड़े होकर उससे बोले॥5॥

'शकुनि-नन्दन! तुम्हारा कल्याण हो। इस समय तुम उस पिशाच की बात मानकर क्यों भटक रहे हो? यदि तुम्हें मेरे कथन में संदेह हो तो तुम अपने ही मस्तक पर हाथ रखकर उसकी परीक्षा क्यों नहीं कर लेते?' इस प्रकार आपके वचनों से मोहित हुआ वृकासुर सिर पर हाथ रखते ही छिन्नमूल वृक्ष की तरह धराशायी हो गया। (इससे ऐसा प्रतीत होता है कि) परमेश्वर शिव की उपासना करने वाले का भी मूर्खता के कारण इस प्रकार नाश हो जाता है। उस दिन आप ही शिव जी के भी आश्रय हुए॥6॥


एक बार सरस्वती के निकट निवास करने वाले तापसों ने ब्रह्मा , विष्णु , शिव- इन त्रिदेवों में कौन अधिक सत्त्वशाली है, इसकी परख करने के लिए भृगु मुनि को भेजा। भृगु मुनि पहले ब्रह्मा के पास गये। वहाँ इनके प्रणाम न करने से ब्रह्मा को क्रोध आया, परंतु तुरंत ही उन्होंने उसे दबा दिया। तब भृगु जी शिव जी के निकट गये। शिव जी भी अनादर करने के कारण मुनि को मार डालने के लिए उद्यत हो गये, परंतु गिरिजा ने उन्हें पकड़ लिया। तत्पश्चात् वे आपके समीप गये।।7।।

आप लक्ष्मी की गोद में सिर रखकर शयन कर रहे थे। तब उन विप्रवर ने आप कमलनयन की छाती में चरण-प्रहार किया। जिससे आप परंतु ही उठ पड़े और हर्षपूर्वक यों कहने लगे- ‘मुनिश्रेष्ठ! मेरे सब अपराधों को क्षमा कर दीजिए। आज से आपका यह चरण चिह्न मेरे वक्षःस्थल पर श्रीवत्स नामक आभूषण होकर सदा विराजमान रहेगा’ ।।8।।


विष्णु ही सर्वश्रेष्ठ हैं- ऐसा निश्चय करके वे सरस्वती- तटवर्ती मुनिवर आपमें सुदृढ़ भक्ति भावना करके मोक्ष को प्राप्त हो गये। अच्युत! जो च्युति दोष से रहित तथा एकमात्र सत्त्व की ही राशिरूप शरीर वाले हैं, ऐसे आपका ही हम लोग भजन करते हैं।।9।।

विष्णो! जैसे वन्दीगण गुणगान करते हैं, उसी प्रकार संपूर्ण वेद-समूहों ने मूर्तिमान् होकर जगत् की सृष्टि के आदि में आपके सच्चिदानन्दमय अद्वितीय परमात्मरूप का स्तवन किया था। पवनपुरवासी भूमन्! गोपांगनाओं के सौभाग्यस्वरूप आप परमात्मा का कष्ट निवृत्ति के हेतु मैं भजन करता हूँ।।10।।


आगमों का भगवद्विषयक तात्पर्य-निरूपण 

अयि परमात्मन्! वृकासुर, भृगु मुनि , मोहिनी-अवतार तथा अम्बरीष आदि के वृत्तान्तों में निश्चय ही आपका महत्त्व शिव आदि समस्त देवताओं को जीतने वाला अर्थात् सबसे बढ़कर है। निष्कल ब्रह्म एवं अन्य देवताओं से अभिन्न जो कुछ भी प्रतीत होता है, वह सब निस्संदेह आपका ही रूप है।।1।।

ब्रह्मा , विष्णु , शिव , ईश्वर, सदाशिव नामक मूर्तिभेद से शैवलोग जिस पञ्चब्रह्मा का वर्णन करते हैं, उस पञ्चक में सदाशिव तो आप परमात्मरूप विष्णु ही हैं। इसी प्रकार आप ही वैकुण्ठवासी ईश्वर कहे जाते हैं। पुनः ब्रह्मा, विष्णु, शिवरूप तीन भाग वाले सत्यलोक में आप ही त्रिविध मूर्तियों को भी धारण करते हैं।।2।।


उन तीनों मूर्तियों में भी जो आपकी सात्त्विकी मूर्ति है, उसे विष्णु कहते हैं और जिसमें सत्त्वगुण थोड़ा तथा रजोगुण भरपूर है, वह ब्रह्मा की मूर्ति कही जाती है। इसी प्रकार आपकी शंकर नामक मूर्ति में सत्त्वगुण की प्रधानता होते हुए भी तमोगुण के विकार जन्य चेष्टाएँ देखी जाती हैं।।3।।

तीनों मूर्तियों से परे ईश्वरपदवाच्य परमपुरुष आपका सर्वमय होने के कारण उपासना के लिए शिवरूप से भी वर्णन किया जाता है, तथापि परमार्थतः वह आपका ही रूप है। इस विषय में हमारे लिए बहुत से अत्यन्त प्रबल प्रमाण हैं।।4।।


भगवान् शंकराचार्य भी, जो किसी देव विशेष के पक्षपाती नहीं थे, समस्त प्राणियों में आपको ही उपस्थित मानते थे; इसीलिए उन्होंने विष्णुपरक सहस्रनाम आदि की व्याख्या की है और अंत समय में आपका ही स्तवन करते हुए वे मोक्ष को प्राप्त हुए।।5।।

शंकर भगवत्पाद ने मन्त्रशास्त्र के आदि में मूर्तित्रय से परे चतुर्थ परमेश्वर, केराव के फूल के समान नीली कान्ति से सुशोभित तथा सर्वेश्वर रूप से आपका वर्णन किया है। प्रणव में भी उन्होंने निष्कल-ध्यान रूप से वर्णन करके आपको ही सर्वस्व बतलाया है, किसी अन्य देव को नहीं।।6।।


समस्त शास्त्रों के निचोड़ रूप पुराणों में निस्संदेह आपकी ही महिमा का वर्णन किया गया है और उनमें मूर्तित्रय से युक्त सत्यलोकस्थ तीनों लोकों से परे जो लोक है, वह आपका वैकुण्ठलोक ही कहा गया है, शिवलोक नहीं।।7।।

ईश! इस ब्राह्मकल्प में भगवान् ने ब्रह्मा को श्रीमद्भागवत के द्वितीय स्कन्ध में वर्णित जिस स्वरूप का दर्शन कराया था, उसी को श्रीमाधवाचार्य ने शिवपरायण होते हुए भी पुराणसार नामक ग्रंथ में हरिशर्वमुख नाम से विर्णन किया है।।8।।


जो लोग अपनी प्रकृति के अनुसार शिव जी का भजन करते हैं, उन्हें अपनी सुदृढ़ शिवभक्ति के अनुकूल फल मिलेगा ही। इसी कारण व्यास जी ने स्कन्द आदि पुराणों में शिव भक्त के अधिकारियों के निमित्त अर्थवाद- रूप से आपके प्रति न्यूनतापादक वचनों का उल्लेख किया है।।9।।

भूतार्थवाद, अनुवाद और विरुद्धवाद (प्रमाणान्तर से विरुद्धार्थ का कथन)- ये तीन अर्थवाद के स्वरूप हैं, जो सब के सब रोचनार्थक हैं। स्कन्द आदि पुराणों में ऐसे बहुत से विरुद्धवाद मिलते हैं, जो तामसत्त्व और पराजय आदि को प्रकट करने वाले हैं (वस्तुतः वे आपकी न्यूनता प्रकट करने के लिए नहीं हैं)।।10।।


विभो! कुछ भी न जानते हुए मैंने जो कुछ आपके गुणों का वर्णन किया है, वह मन्त्रशास्त्र के वचनों के अनुसार ही किया है (कपोल- कल्पना नहीं की है)। व्यासोक्तिरूप पुराणों के सारभूत श्रीमद्भागवत-पुराण द्वारा प्रतिपाद्य परात्मन्! मेरे कष्टों को नष्ट करके मुझे भक्तिभाव से पूर्ण कर दीजिए।।11।।


निःश्रेयस-प्रदायिनी भक्ति का स्वरूप वर्णन 

समस्त प्राणियों के आत्मस्वरूप देवदेवेश्वर श्रीकृष्ण ! जिसकी दृष्टि मिथ्या अर्थ- शरीरादि में आबद्ध है, उस जनन-मरणधर्मा आर्त प्राणी के लिए आपके चरणों की उपासना ही सर्वश्रेष्ठ अभयस्थान है- ऐसी मेरी मान्यता है; क्योंकि उससे भय का सर्वथा ही मूलोच्छेद हो जाता है। आपका चरणोपासक जगत् में आपके द्वारा विहित भागवत-धर्म का आश्रय लेकर मोहमार्ग में आँख मूँदकर दौड़ता हुआ भी कहीं लड़खड़ाता या गिरता नहीं है।।1।।

भूमन्! आपके बल से प्रेरित हुआ मैं इस जन्म में शरीर, वचन, मन और इन्द्रियों से बारंबार जो कुछ भी कर्म करता हूँ, व सारा का सारा आप परमात्मा में समर्पित कर देता हूँ; क्योंकि इस जगत् में जिसके मन, कर्म, वचन, इंद्रिय, इन्द्रियों के विषय तथा प्राण आपमें निहित हैं, वह जन्म से चाण्डाल होते हुए भी सारे विश्व को पावन बना देता है, किंतु आपके चरणों से विमुख मन वाला कुलीन ब्राह्मण ऐसा नहीं कर सकता (वह तो विश्व को कौन कहे, अपने को भी शुद्ध करने में असमर्थ है)।।2।।


ईश! यह तो प्रसिद्ध ही है कि भय दूसरे से ही होता और वह दूसरी वस्तु मन के द्वारा कल्पित होती है। इसलिए मैं ‘ब्रह्मैवेदं सर्वम्’ - यों ऐक्य का अभ्यासी होकर बुद्धि द्वारा अपने हृदय का यथाशक्ति निरोध करूँगा। परंतु उस हृदय के मायाग्रस्त हो जाने पर पुनः वह ऐक्य प्रतिभासित नहीं होता, इस कारण महती भक्ति द्वारा आप मायापति का अनवरत भजन करता हुआ मैं संसार-भय का विनाश कर डालूँ।।3।।

इस जगत् में जैसे धनवानों की संगति से धन-धान्यादि सम्पत्ति की उत्पत्ति और वृद्धि सुलभ हो जाती है, उसी प्रकार पुण्यशाली पुरुषों की भक्ति की उत्पत्ति और वृद्धि आपके चरण-सेवी भक्तों के संग से ही हो सकती है; इसलिए देव! ऐसे भक्तों का सत्संग मुझे निरन्तर प्राप्त होता रहे, जिनके मुख से निकले हुए आपके विभिन्न प्रकार के माहात्म्य श्रवण से आपमें पापविनाशिनी सुदृढ़ भक्ति उत्पन्न होती है।।4।।


अयि भगवान्! ऐसी कृपा कीजिए कि मैं श्रेयः प्राप्ति के साधनों में एकमात्र भक्तिमार्ग में ही अधिक श्रद्धालु होकर बारंबार आपके अवतारों , तज्जन्य लीलाओं, नामों तथा पुरुषार्थपूर्ण कार्यों का गान करता रहूँ और इस प्रकार आपके जन्म कर्म के कीर्तन तथा मंगलमय नामों के कीर्तन- दोनों के प्रभाव से शीघ्र ही द्रवीभूत होकर कभी खिलखिलाकर हँसता, कभी रोता, कभी उच्च स्वर से गरजता, कभी गाता और कभी उन्मादी की तरह नृत्य करता हुआ लोकातीत स्थिति में पहुँचकर विचरण करूँ।।5।।

भुवनेश्वर! इन पाँचों भूतों को, भूतात्मक सकल चराचर जगत् को, पक्षी, मत्स्य, मृग आदि समस्त जल-स्थलनिवासी जीवों को, मित्रों, शत्रुओं और उदासीनों को ‘ये सब श्रीहरि के स्वरूप हैं’- यों अनुभव करता हुआ मैं अनन्यभाव से उन्हें नमस्कार करूँ। आपकी ऐसी सेवा संपन्न होने पर आपकी कृपा अवश्य ही प्राप्त होगी। उस कृपा के प्रभाव से मेरी सुदृढ़ भक्ति, विषयविरक्ति तथा आपके तत्त्व का सम्यक् ज्ञान- ये तीनों बिना विभिन्न प्रयासों के ही सिद्ध हो जाएंगे।।6।।


भगवन्! आपमें समाहित चित्त होने के कारण संसार मार्ग में होने वाले भूख-प्यास आदि क्लेशों से मोहित न होकर मैं अनवरत आपके ध्यान में संलग्न रहूँ, आपके पादारविन्द से निमिष लव मात्र भी विचलित न होकर ‘ये सब भोग मायिक हैं’- यों अनुभव करने के कारण मैं इष्ट की प्राप्ति में सुख और अनिष्ट की प्राप्ति में दुःख से रहित हो जाऊँ तथा आपके चरणों के नख-चंद्र की ज्योत्स्त्रा से अतिशय शीतल मन वाला होकर सर्वत्र विचरण करूँ।।7।।

प्रभो! इन प्राणियों में आपके ऐक्यानुभव की प्राप्ति में यदि अभी मेरा अधिकार न हो तो कम से कम आपमें प्रेम, आपके भक्तों से मैत्री, जड़- बुद्धि वालों पर दया और शत्रुओं के प्रति उपेक्षा का भाव तो मुझे हो ही जाय। यदि मैं इसका भी अभी अधिकारी न होऊँ तो अतिशय श्रद्धापूर्वक आपके अर्चाविग्रह की समर्चा में मेरा अनुराग उत्तरोत्तर बढ़ता रहे; क्योंकि आपका भजन करने वाला अधम से अधम प्राणी भी स्वल्प काल में ही भक्तों में अग्रगण्य हो जाता है।।8।।


अयि भुवनपते! आपकी माया आपके ब्रह्म-स्वरूप को आच्छादित करके उसे पृथ्वी, जल, वायु आदि के रूप से प्रकट करने वाली है तथा विभिन्न प्रकार के कर्म-समूहों से जिनकी गति पराधीन हो गयी है, उन जीवों को संसार-सागर में ढकेलने वाली है। अयि विभो! वह माया मेरा पराभव न करे। उसकी शांति का एकमात्र उपाय आपके चरणों की भक्ति ही है- ऐसा सिद्धयोगी प्रबुद्ध ने बतलाया है।।9।।

जीवों के दुःखों को देखकर मुझमें प्रभूत विवेक उत्पन्न हो जाय कि ये पुत्र-मित्र, धन आदि दुःख ही देने वाले हैं। फिर मैं सद्गुरु की शरण लेकर उनसे आपके स्वरूप का तत्त्वज्ञान प्राप्त कर लूँ और आपके गुणों एवं चरितों के कथन से मुझमें भूरितर भक्ति उत्पन्न हो जाय, जिससे मैं उसके प्रभाव से इस माया को पार करके आपके परमसुखमय पादपद्मों के आश्रय में रहकर परमानन्द का अनुभव करूँगा। उस माया-विजय नाटक का यह पूर्वरंग (प्रारंभिक नान्दीपाठ) है। पवनपुरपते! मेरे संपूर्ण रोगों को नष्ट कर दीजिए।।10।।


कर्ममिश्रित भक्ति के स्वरूप का वर्णन 

वेदों ने समस्त कर्मों का नैष्कर्म्य के उद्देश्य से ही वर्णन किया है- ऐसा जानकर मैंने उन कर्मों को आपके ही अर्पित कर दिया और जो कर्मनिवृत्ति साध्य हैं, उनका अनुष्ठान करने लगा। ईश! अब वेदनिषिद्ध किसी भी कर्म में मेरे मन, कर्म (शरीर), वचन की प्रवृत्ति न हो। यदि संयोगवश मुझे किसी निषिद्ध कर्म की प्राप्ति हो तो उसे भी मैं चित्प्रकाश स्वरूप आपको ही अर्पित करता हूँ।।1।।

अयि विभो! सकाम अनुष्ठान् से भिन्न जो दूसरा आपका भजनमय कर्मयोग है, उस मार्ग में मैं पत्थर, मिट्टी अथवा हृदय कहीं भी अपने इष्टदेव की शुद्ध सत्त्वमयी मनोहर मूर्ति की कल्पना करके भक्ति भावपूर्वक यथाशक्ति सम्पादित पुष्प-गंध-नैवेद्य आदि सामग्रियों द्वारा नित्य उत्तम पूजा का अनुष्ठान करता हुआ आपके कृपा प्रसाद का भागी बनूँ।।2।।


भगवन्! स्त्री और शूद्र, जो आपकी कथा आदि के श्रवण से हीन हैं, वे तो दया के पात्र हैं ही, उनकी बात छोड़िये। मुझे सोच तो उन लोगों का है, जो द्विजकुल में जन्म लेकर आपके चरणों के निकट पहुँचने के अधिकारी होकर भी अशान्त विषपरायण हो रहे हैं। वे जीविकानिर्वाह के निमित्त (हिंसापूर्ण) यज्ञों का अनुष्ठान कराते हैं। श्रुतियों में अनेकों प्रकार से आपका वर्णन होने पर भी उसे वे अनसुनी कर रहे हैं। विद्या और उत्तम कुल के अभिमान से उन्मत्त होकर वे क्या नहीं करते हैं। अतः प्रभो! मुझे वैसा आत्मघाती मत बनाइये।।3।।

“यह पापी अपने दुष्कर्म को छिपाने के लिए ‘हरे कृष्ण ! हरे राम !’ इत्यादि व्यर्थ ही बकता रहता है। इस निर्लज्ज के कोलाहलपूर्ण वचन से मेरे बहुत से वक्तव्यों में विघ्न पड़ गया। मेरा भाई निरर्थक ही सदा विष्णु का भजन करता है।” यों कहते हुए वे अशान्त जन विद्वानों की निन्दा करते हैं और आपसे प्रेम करने वालों का खुलकर परिहास करते हैं। प्रभो! मुझे वैसा दुष्कर्मी मत बनाना।।4।।


कृतयुग में आपके शरीर का वर्ण शुक्ल होता है और आप ब्रह्मचारी-रूप में प्रकट होते हैं। उस समय मानव तपस्या द्वारा आपको प्रसन्न करते हैं। त्रेता में आप अरुणवर्ण के हो जाते हैं और स्रुक्-स्रुवा आदि से सुशोभित आप यज्ञेश का लोग यज्ञों द्वारा यजन करते हैं। द्वापर में आपकी अंगकान्ति अतसी-कुसुम-सदृश श्यामल होती है और आप चक्र गदा आदि आयुधों से विभूषित रहते हैं। उस समय मानव तंत्र मार्गों द्वारा आपकी उपासना करते हैं। कलियुग में आप कृष्णवर्ण के हो जाते हैं, उस समय लोग नाम संकीर्तन आदि उपायों द्वारा आपका भजन करते हैं।।5।।

मुरारे! वही वह कलियुग सभी युगों से उत्कृष्ट हो रहा है; क्योंकि इस कलियुग में लोग आयासरहित संकीर्तन आदि उपायों द्वारा शीघ्र ही आपके कृपा-प्रसाद को प्राप्त कर लेते हैं। सर्वस्व-दानी! इसीलिए कृतयुग और त्रेता में उत्पन्न हुए लोग भी कलियुग में जन्म की कामना करते हैं। विभो! उसी कलियुग में दैववश उत्पन्न हुए हम लोगों की विषयरूपी विष-रस द्वारा प्रवञ्चना मत कीजिए (अपनी प्राप्ति कराकर कृतार्थ कर दीजिए)।।6।।


पहले भी कलियुग में द्रमिल-प्रदेश (द्रविड़ देश) में बहुत से भक्त हो गये हैं। उस द्रमिल प्रदेश में भी पुण्यवती कावेरी , ताम्रपर्णी , कृतमाला और पश्चिमवाहिनी ( नर्मदा ) के तट पर तो उनसे भी उच्चकोटि के भगवद्भक्त हो गये हैं। विभो! हाय! मेरा भी जन्म उस द्रमिल प्रदेश के अंतर्गत ही है और मैं आपकी भक्ति का भी कुछ रस ले रहा हूँ; अतः भगवन्! मुझे आशापाश से निगडित करके भवाटवी में भ्रमण मत कराइये, बल्कि मुझमें अपनी भक्ति को पूर्ण कर दीजिए।।7।।

पूर्वकाल में भूपाल परीक्षित् ने इस धर्मद्रोही निर्दय कलियुग को देखकर उसे मार डालने के लिए तलवार खींच ली थी; परंतु वे तो गुण के सार अंश के जानने वाले थे, अतः उन्होंने उसका वध नहीं किया। इस कलियुग में आपकी भक्ति शीघ्र ही सिद्ध हो जाती है, परंतु दुष्कर्म उतनी जल्दी सिद्ध नहीं होता। साथ ही यह कलियुग भगवद्भक्तों से भय भी खाता है। यह भजनारम्भ से पूर्व ही रोगादि द्वारा लोगों को भजन से निवारण करने के की चेष्टा करता है। हाय! उसी रोग ने मुझे आ घेरा है, अतः भगवन्। उसका अपहरण करने के लिए आप इस कलियुग को शिक्षा दीजिए।।8।।


अयि परमपुरुष! गंगा , गीता, गायत्री, तुलसी, गोपीचन्दन, शालग्राम पूजन, एकादशी व्रत और नाम जप ये आठों पदार्थ कलियुग में अनायास ही उपलब्ध होने वाले हैं और आपकी कृपा के प्रभाव से ये शीघ्र ही मुक्ति प्रदान करने वाले भी हैं- ऐसा ऋषियों का कथन है। अतः भगवन्! मेरे मन को उन्हीं में संलग्न कर दीजिए।।9।।

भूमन्! जो पुरुष समस्त कर्मों का परित्याग करके सर्वभाव से आपके शरणापन्न हो गया है, वह पुनः न तो देव, ऋषि और पितरों का ऋणी ही होता है और न किंकर ही; क्योंकि उसके चित्त में स्थित आप उसके द्वारा संघटित हुए संपूर्ण निषिद्ध कर्मों का विनाश ही कर देते हैं। इसीलिए हे पवनपुरपते! मेरे पापजनित संताप को दूर कर दीजिए और अपनी अनपायिनी भक्ति प्रदान कीजिए।।10।।


पचीस गुरुओं की शिक्षा का वर्णन 

प्रभो! आपकी ही कृपा से आप में चित्त निवेशित करके मैं कौटुम्बिक स्नेह का त्याग कर दूँ और सारे जगत् को माया का विलास समझकर सारे विधि-निषेधमय कर्म का परित्याग करके विचरण करूँ; क्योंकि वर्णाश्रमादि भेद भ्रान्तिजन्य होने के कारण गुण-दोष का ज्ञान होने पर ही विधि निषेध होते हैं। परंतु जिसकी बुद्धि आपमें निहित है अतएव जिसका नानात्वभ्रम नष्ट हो गया है, ऐसे मेरे लिए विधि निषेध कैसे हो सकते हैं।।1।।

इस भूतल पर भूख-प्यास की निवृत्ति के लिए सतत् प्रयत्न करने वाले पशु आदि असंख्य जीव हैं, परंतु विज्ञान संपन्न होने के कारण मनुष्य उन सबसे श्रेष्ठ है। इसीलिए मनुष्य जन्म का प्राप्त होना दुर्लभ ही है। मनुष्यों में भी आत्मा ही अपना मित्र तथा आत्मा ही अपना शत्रु है। जो आपमें दत्तचित्त होकर मोक्षोपाय को जानता है, वह सुहृद् है और उससे भिन्न अपना वैरी है।।2।।


भूमन्! लोक व्यवहार में भी दया होने पर स्थावर जंगम वस्तुओं में से कौन गुरु (शिक्षाप्रद) नहीं हो सकता है? अर्थात् सभी हो सकते हैं। भूमि सबसे आक्रान्त होने पर भी अपने स्थान से विचलित नहीं होती है, अतः पृथ्वी से मैं उत्तम क्षमा की शिक्षा लूँगा। ईश! भिन्न-भिन्न विषयों के साथ संपर्क होने पर भी उनमें आसक्त न होने की शिक्षा मैं वायु से ग्रहण करूँगा। आत्मा शरीर के बाहर-भीतर व्याप्त है, साथ ही वह निर्लेप भी है- यह शिक्षा मुझे आकाशरूपी गुरु से प्राप्त होगी।।3।।

भगवन्! आपकी कृपा से मैं जल की भाँति निर्मल, पावन तथा मधुर स्वभाव वाला होऊँ। सर्वभक्षी होने पर भी मैं अग्नि-सदृश दोषभाषी न होऊँ। जैसे वृक्षों में अग्नि व्याप्त है, उसी प्रकार मैं भी संपूर्ण प्राणियों में आत्मरूप से वर्तमान हूँ- ऐसा ज्ञान प्राप्त करूँ। चंद्रमा की कलाओं का जैसे क्षय और पोषण होता है, किंतु चंद्रमा का नहीं, वैसे ही शरीर के ही अवयवों में षड्भावविकार होते रहते हैं, उनमें आत्मा का कोई संबंध नहीं होता तथा जैसे एक ही सूर्य विभिन्न घटोदकों में भिन्न-भिन्न प्रकार से प्रतिभासित होता है वस्तुतः वह है एक ही, उसी प्रकार विभिन्न शरीरों में विभिन्न रूप से लक्षित होने पर भी आत्मा एक ही है- ऐसा अभेद ज्ञान मैं सूर्य से प्राप्त करूँ।।4।।


ईश! व्याध द्वारा पकड़े गये पुत्रों के प्रेमवश प्राण समर्पण करने वाले कपोत के समान मैं स्नेहवश कुटुम्ब में आसक्त न होऊँ। अजगर की तरह यदृच्छा प्राप्त पदार्थों को खाकर भूख को भी सहन करने में समर्थ बनूँ। सिन्धु-तुल्य अगाध होऊँ। जैसे पतिंगे अग्नि पर मोहित होकर उसमें कूदकर जल मरते हैं, उसी तरह स्त्रियों पर भोग्य बुद्धि से आसक्त होकर मैं भी नष्ट न हो जाऊँ। भौंरे की तरह सारग्राही बनूँ। परंतु कहीं ऐसा न हो कि जैसे भ्रमर पुष्परस को एकत्रित करने में तन्मय हो जाता है और सायंकाल पुष्प के बंद हो जाने पर उसी में बँध जाता है, वैसे ही मैं भी धन-संग्रह के वशीभूत होकर नष्ट हो जाऊँ।।5।।


विभो! जैसे मैथुन की इच्छा वाली हथिनी के अंग-संग से गजेंद्र बन्धन में पड़ जाता है, उसी प्रकार तरुणी स्त्री में आसक्त होकर मैं भी बन्धन का भागी न बनूँ। (मधुमक्खी की भाँति त्याग-भोगविहीन) धनराशि का संचय न करूँ; क्योंकि शहद निकालने वाले पुरुष की तरह उसे दूसरे ही लोग हरण कर लेंगे। शिकारी की वीणा के शब्द पर मुग्ध हुए मृग की भाँति मैं ग्राम्य गीतों से मोहित न होऊँ। जैसे काँटे में लगे हुए मांस में स्वादवश मछली आसक्त हो जाती है, उसी प्रकार मेरी स्वादिष्ट भोज्य पदार्थों में अधिक आसक्ति न हो। मैं पिंगला के समान भर्तव्ययोग से निराश होकर सुखपूर्वक शयन करूँ। आमिषयुक्त एक कुररपक्षी को देखकर जैसे दूसरे बलवान् कुरर झपट पड़ते हैं, उसी प्रकार मैं भी रक्षणीय धन के संबंध से अन्य बलवानों द्वारा मार न डाला जाऊँ।।6।।


विभो! अबूझ शिशु-तुल्य मानापमान का त्याग करके मैं सुखपूर्वक व्यवहार करूँ। जैसे कुमारी कन्या ने शब्द के भय से अपनी सभी चूड़ियों को तोड़कर केवल एक को ही छोड़ रखा था, उसी प्रकार मैं भी पारस्परिक व्यर्थ के वार्तालापों से दूर रहकर अकेला ही विचरण करूँ। मनोयोगपूर्वक कार्य में संलग्न रहने के कारण जैसे बाणकर्ता को निकट से जाते हुए राजा की सवारी का शब्द नहीं सुन पड़ा, वैसे ही मैं भी आपमें ऐसा दत्तचित्त हो जाऊँ जिससे मुझे दूसरे का भान ही न ह। जैसे सर्प चूहों के बनाये हुए बिलों में निवास करता है, उसी प्रकार मैं भी गृहासक्ति का त्याग करके दूसरों द्वारा बनाये हुए घरों में निवास करता हुआ काल-यापन करूँ।।7।।

जैसे मकड़ी स्वनिर्मित तन्तुवितान को पुनः अपने में ही समेट लेती है, उसी प्रकार आप स्वरचित जगत् को स्वयं अपने में ही लीन कर लेते हैं- ऐसा ज्ञान मैं मकड़ी से ग्रहण करूँ। आपका ध्यान आपके सारूप्य को प्राप्त कराने वाला है- ऐसी सुदृढ़ शिक्षा मैं भृंगी कीट से प्राप्त करूँ। जिसका अंतिम परिणाम दूसरों द्वारा खाये जाने पर विष्ठा र जलाये जाने पर भस्म है, वह यह मेरा शरीर रभी एक श्रेष्ठ गुरु है; क्योंकि सम्यक् विचार करने पर यह विशेष विरक्ति का आधार बनता है। किंतु मेरा यह शरीर तो अनेकों व्याथियों से पीड़ित है, इसलिए विशेष रूप से विवेक-विरक्ति का कारण हो रहा है।।8।।


पवनपुराधीश! हाय! हाय! जिस शरीर में प्रेम होने के कारण लोग गेह, वित्त, कलत्रादि में आसक्त होकर उन्हीं के योगक्षेम की चिन्ता में ग्रस्त रहते हैं, जिससे उन्हें आपके चरणों की विस्मृति हो जाती है; मेरे उस देह की ममता को छुड़ा दीजिए। वही यह शरीर प्राण निकल जाने पर अग्नि अथवा कुत्ते का भोजन हो जाता है तथा जीवित रहने पर आँख, कान, त्वचा, जिह्वा आदि इंद्रियाँ इसे परवश की भाँति इधर-उधर अपने-अपने विषयों की ओर खींचती रहती हैं। इनमें से कोई भी इसे आपके चरण कमल की ओर प्रेरित नहीं करती।।9।।

कमलनयन! यदि इस समय पुनः इस देह-मोह का परित्याग करना दुष्कर है तो इस जन्म में मेरे समस्त रोगों का विनाश करके अपने चरण कमल में मेरी भक्ति सुदृढ़ कर दीजिए। निश्चय ही यह मुक्तिदायक ब्राह्मण-शरीर मुझे अनेकों जन्मों के पश्चात् प्राप्त हुआ है। हाय! हाय! इसे क्षुद्र विषयभोगों में मत लगाइये, मत लगाइये। मारुतेश! मेरी रक्षा कीजिए।।10।।


तत्त्वज्ञानोत्पत्ति प्रकार, बन्ध-मोक्षस्वरूप तथा अभक्त- निन्दापूर्वक भक्ति-प्रार्थना 

निष्काम-धर्मों के अनुष्ठान से शुद्ध हुए भक्तजन श्रेष्ठ गुरु के उपदेश से आपके उस शुद्ध परब्रह्मस्वरूप का ज्ञान प्राप्त कर लेते हैं, जो देह-इंद्रिय आदि से व्यतिरिक्त तथा सबमें व्याप्त है। आपके उस स्वरूप की जो स्थूलता और कृशता रूप से नानात्व की प्रतीति होती है, वह तो मायामय शरीरोपाधि द्वारा उसी प्रकार कल्पित है, जैसे विभिन्न काष्ठों में स्थित अग्नि में अपने आधारानुकूल महत्त्व, अणुत्व, दीप्तिमत्त्व तथा शान्ततत्त्व की प्रतीति होती है।।1।।

आचार्य नामक नीचे के मन्थनकाष्ठ से जब शिष्य रूप ऊपर का मन्थनकाष्ठ सम्मिलित होता है, तब दोनों के संघर्ष से सम्यग् ज्ञानरूप अग्नि प्रकट हो जाती है। उस ज्ञानाग्नि के द्वारा जब सजातीयकर्मोत्पादक संस्कारजनित शरीरादिप्रपञ्चविषयक अज्ञानरूप वनसमूह भस्म हो जाता है, तब इन्धनाभाव के कारण वह ज्ञानाग्नि स्वयं शान्त हो जाती है। उस समय केवल त्वन्मयी अवस्था शेष रह जाती है अर्थात् भक्त सच्चिदानन्द स्वरूप हो जाता है।।2।।


इस प्रकार आपकी प्राप्ति के अतिरिक्त संपूर्ण क्लेशों की निवृत्ति का कोई अन्य उपाय नहीं है। जो आरोग्य आदि के उपाय औषध, अर्थोपार्जन के उपाय षाड्गुण्य, षट्कर्म तथा वेदोक्त उपाय हैं, वे सभी कृषि की भाँति न तो सकल दुःखों का निवारण ही कर सकते हैं, न दुःखों की पुनरावृत्ति को ही रोक सकते हैं तथा जो वैदिक मार्ग हैं, वे भी अपरिहरणीय विगुणता के कारण क्लेश-निवारण में असमर्थ हैं, यदि किसी प्रकार किन्हीं को उसके फलस्वरूप स्वर्ग की प्राप्ति हो भी गयी तो वे स्वर्ग-सुख से उन्मत्त होकर आपको भूल जाते हैं जिससे पुण्यक्षय होने से पतन का प्रसंग उपस्थित होने पर असंख्य विषादों के भागी होते हैं।।3।।

पद्मनाभ! आपके वैकुण्ठलोक के अतिरिक्त कौन ऐसा लोक है जो भय से रहित है? दो परार्ध बीतने पर जिसका अंत हो जाता है उस सत्यलोक में भी कमलयोनि ब्रह्मा (कालस्वरूप) आप से भयभीत रहने के कारण सुखपूर्वक निवास नहीं कर पाते हैं। दीनबन्धो! जब ब्रह्मा की यह दशा है, तब जिन्होंने अधर्मों द्वारा बहुत से क्लेशों की राशि इकट्ठी कर रखी है उन नारकीजनों की कथा क्या कही जाय? अतः कृपा के अथाह सागर वरदानी भगवन्! आप मेरे बन्धन को काट दीजिए अर्थात् मुझे मोक्ष प्रदान कीजिए।।4।।


विभो! यथार्थ में तो मैं आपका ही अभिन्न स्वरूप हूँ, अतः मेरे लिए वस्तुतः बन्ध-मोक्ष हैं ही नहीं; तथापि आपकी माया और विद्यारूप दोनों शक्तियों द्वारा इन (बन्ध-मोक्ष) का निर्माण हुआ है। अतः ये दोनों स्वप्न और जाग्रत् अवस्था के समान हैं। इन दोनों बद्ध-मुक्त जीवों में विलक्षणता यह है कि संसारी (बद्ध) जीव तथा जीवन्मुक्त अवस्था को प्राप्त हुआ मुक्त जीव-ये दो शरीररूपी वृक्ष पर बैठे हैं। इनमें से एक तो विषयरूपी फलों के रस को चख रहा है, परंतु दूसरा नहीं। वह अपनी ज्ञानशक्ति के प्रभाव से पीड़ा को भी अनुभव नहीं कर रहा है।।5।।

जीवन्मुक्तत्त्व ऐसा प्रभावशाली है- यों कथनमात्र से क्या फल है? उसकी प्राप्ति तो हो सकती नहीं; क्योंकि अशुद्ध बुद्धि वाले पुरुष के लिए जीवन्मुक्ति बहुत दूर है। तथा मन की शुद्धि के लिए भक्ति के सिवा कोई अन्य सरल उपाय है भी नहीं। अतः विष्णो ! जिसमें शरीर तथा तत्संबंधी सभी पदार्थों का समर्पण हो जाता है, वह अपनी अनपायिनी भक्ति मुझे प्रदान कीजिए; जिसके प्रभाव से मैं शीघ्र ही गुरुपदेश द्वारा उत्पन्न हुए ब्रह्मज्ञान से युक्त होकर आपके सारूप्य को प्राप्त कर लूँ।।6।।


इस जगत् में कुछ ऐसे लोग भी हैं, जो शब्द ब्रह्म (सांग्वेद)- में परिश्रम करने पर भी परब्रह्मस्वरूप आपको नहीं जानते हैं अर्थात् आपकी उपासना नहीं करते हैं। कष्ट है कि उनका वह परिश्रम व्यर्थ ही गया। वे दीर्घकाल तक भक्ति-ज्ञानरूप फलोत्पादन से रहित जल-वितण्डरूप वाणी को धारण करते हैं अथवा प्रसवरहित अतएव दुग्धहीन गौ का पोषण करते हैं। परंतु जिस वाणी में सबको आनन्दित करने वाली, समस्त पापापहारिणी अवतार संबंधी दिव्य लीलाओं का वर्णन नहीं है तथा आपके सच्चिदानन्द स्वरूप का निरूपण नहीं है, उस वाणी को मैं व्यवहार में न लाऊँ।।7।।

भूमन्! आप जिस स्वरूप वाले हैं, आपकी जैसी महिमा है और आप जिस धर्म वाले हैं- यह सब मैं कुछ भी नहीं जानता। इसलिए शिशुपाल के शत्रु! मैं अनन्यभावपूर्वक आपके भजन में ही मन लगाये हुए हूँ। अतः मुझे आपकी प्रतिमाओं तथा आपके चरण सेवी प्रियजनों की सभाओं के दर्शन-स्पर्श आदि का सौभाग्य प्राप्त हो और आपके समग्रोपचारयुक्त पूजन, नमस्कार, स्तवन तथा सत्त्वादि गुणों द्वारा किए गये सृष्टि आदि कर्मों के अनुकीर्तन में भी मेरा मन सादर लगा रहे।।8।।


देव! जो-जो वस्तु मुझे प्राप्त हो, वह सब आपके अर्पण करता रहूँ। मैं आपका दास हूँ। मेरे द्वारा बारंबार आपके मन्दिर में झाड़ू लगाने आदि का कार्य निश्छल भाव से चलता रहे। मैं सूर्य, अग्नि, ब्राह्मण और आत्मा आदि में चार भुजाओं से सुशोभित आपकी आराधना करता रहूँ और मेरे हृदय में आपके प्रेम से आर्द्रस्वरूप भक्तियोग निरंतर प्रवाहरूप से बहता रहे।।9।।

श्रीकृष्ण ! आपका घनीभूत आनन्दरूप सारूप्य मोक्ष दान हवन, व्रत, नियम, तप और सांख्ययोग द्वारा भी दुष्प्राप्य है, परंतु पुण्यशालिनी गोपिकाओं ने उसे आपके संग से ही प्राप्त कर लिया। इसी कारण अन्य उद्धवादि बहुत से भक्तों के उपस्थित रहने पर भी आप गोपिकाओं की ही भक्ति को अधिक आदर देते हैं। अतः अपने चरणों में मेरी भक्ति को सुदृढ़ कर दीजिए। वातालयेश! मेरे रोगों को हर लीजिए।।10।।


भक्ति द्वारा विशुद्धचित्त की ही भगवत्स्वरूप-ध्यानयोग्यता का वर्णन 

विश्वयोने! सृष्टि के आदि में आप संपूर्ण जीवमय हिरण्यगर्भ संबंधी शरीर धारण करते हैं अर्थात् ब्रह्मा के रूप में प्रकट होते हैं। तत्पश्चात् जीवत्व को प्राप्त होकर माया के गुण समूहों से संयुक्त हो संसारी का सा व्यवहार करते हैं। उस समय बढ़े हुए अतएव भक्तिभाव को प्राप्त हुए सत्त्वगुम से रज-तम- इन दोनों गुणों का छेदन करके पुनः सत्त्वगुण को भी त्यागकर उपाधिरहित हो जाते हैं और एकमात्र आप ही शेष रहते हैं, उस अवस्था में मैं आपसे अभिन्न हो जाता हूँ।।1।।

भूमन्! ‘सत्त्वगुण के उद्रेक से कभी-कभी विषय रस के आस्वादन में दोष का ज्ञान होने पर भी रजोगुण और तमोगुण के उत्कृष्ट होने पर उन विषयों में प्रवृत्ति को रोकना दुष्कर हो जाता है; क्योंकि उस समय विषय और चित्त परस्पर ग्रथित हो जाते हैं, अतः उन सबका त्याग करने के लिए अवस्थात्रयातीत आपकी भक्ति ही एकमात्र शरण है’- ऐसा उपदेश हंसरूपधारी आपने ब्रह्मा के समक्ष सनकादिकों को दिया था।।2।।


श्रीकृष्ण ! कर्माधिकारियों के रुचि भेद से निर्मित बहुत से श्रेयः साधन वर्णित हैं और उन श्रेयः साधनों से अनेक प्रकार की गतियाँ भी प्राप्त होती हैं, परंतु वे गतियाँ स्वल्प सुख वाली तथा सान्त होती हैं। उन श्रेयः साधनों में केवल भक्ति ही अतिशय श्रेष्ठ है- ऐसा आपने अपने सखा उद्धव से वर्णन किया है; क्योंकि आपकी भक्ति से जो आनन्द सुलभ होता है उसके तुल्य सुख विषयीजनों को किस विषय से प्राप्त हो सकता है? अर्थात् किसी से भी नहीं।।3।।

आपकी भक्ति के आश्रय से जिसकी बुद्धि संतुष्ट हो गय है अतएव जो विषय-तृष्णा से रहित हो गया है, वह सर्वत्र सुखपूर्वक विचरण करता है; क्योंकि उसके लिए सारी दिशाएँ उसी प्रकार सुखमयी हो जाती हैं, जैसे अगाध जलाशय में पहुँच जाने पर जल-जन्तु के लिए सर्वत्र जल ही जल दीखता है। वह भक्त इंद्रलोक, सत्यलोक तथा मनोहर योगसिद्धियों की भी आकांक्षा नहीं करता। इनकी बात तो जाने दीजिए, वह तो अनायास प्राप्त हुए मोक्ष सुख के प्रति भी निरीह हो जाता है।।4।।


यद्यपि विषय-वासनाएँ इंद्रियों की अशान्ति के कारण आपके भक्त को अपनी ओर आकर्षित करने की चेष्टा करती हैं, परंतु वे उस पर विजय नहीं कर पातीं; क्योंकि बलवती भक्त आक्रमण करके पुनः दुर्बल बना देती है। जैसे दहकती हुई लपटों वाली अग्नि महती काष्ठराशि को जला डालती है, उसी प्रकार आपकी भक्ति के प्रवाह में पड़कर पाप जलकर भस्म हो जाते हैं। भला, भक्ति के आगे इंद्रियों का गर्व कहाँ ठहर सकता है?।।5।।

भगवत्स्मरण से चित्त का आनन्द विह्वल हो जाना, शरीर में रोमाञ्च हो आना, आँखों में हर्ष के आँसू छलक आना आदि प्रत्यक्ष चिह्नों से लक्षित होने वाली भक्ति के बिना चित्त की शुद्धि कैसे हो सकती है? भक्तिहीन की घोर तपस्या तथा उत्कट विद्या से ही क्या लाभ? अर्थात् भक्ति बिना वे निष्फल हो जाते हैं। आपके गुणगान रूपी सिद्धाञ्जन से बारंबार परिशोधित किया हुआ यह आत्मा निर्मल नेत्र की भाँति जिस खूबी से सूक्ष्म तत्त्व को ग्रहण करता है, वैसा बारंबार करोड़ों तर्कों के द्वारा नहीं कर सकता।।6।।


अब मैं आपके ध्यान का अभ्यास करूँगा- मैं शरीर (मस्तक और ग्रीवा)- को सीधा करके सुखासन बाँधकर बैठ जाऊँगा और नेत्रों को नासिका के अग्रभाग पर स्थिर करके पूरके, कुम्भक, रेचक आदि प्राणायामों द्वारा वायुमार्ग को जीत लूँगा। तत्पश्चात् अपने अधोमुख हृदयकमल को ऊर्ध्वमुख करके उसकी कर्णिका में सूर्य, चंद्र और अग्नि को उत्तरोत्तर क्रम से धारण करूँगा। पुनः उस अग्नि के मध्य में सजल जलधर की सी श्यामल कान्ति से सुशोभित कोमल अंगों वाले आपकी भावना करूँगा।।7।।

जिनकी घुँघराली अलकें अत्यंत नीली एवं कोमल हैं, जिनके कानों में चमकीले मकराकृत कुण्डल झलमला रहे हैं तथा मन्द हास मानो अमृत द्रव से आर्द्र हो रहा है, कौस्तुभ मणि की कान्ति से युक्त वनमाला तथा अन्यान्य हार-समूहों से जिनकी अद्भुत शोभा हो रही है, जिनके वक्षःस्थल के दाहिने भाग में श्रीवत्स का चिह्न सुशोभित हो राह है, सुंदर भुजाओं तथा त्रिवली युक्त कोमल उदर से जिनकी निराली शोभा हो रही है, जिनके श्रीविग्रह पर स्वर्ण-सदृश कान्तिमान् पीताम्बर फहरा रहा है, जिनकी जंघाएँ बड़ी सुंदर एवं मांसल हैं तथा जिनके चरण-अरुण के से मनोहर हैं, ऐसे शोभाशाली आपकी मैं चिन्तना करूँगा।।8।।


हे ईश! मैं अपने कुतूहलपूर्ण चित्त को बारंबार आपके सर्वांगों में नियोजित करूँगा। पुनः उन सर्वांगो में भी उसे सब जगह से समेटकर एकमात्र आपके मन्द-मुस्कान से सुशोभित मुखकमल पर नियुक्त कर दूँगा। जब वह श्रीमुख पर सुस्थिर हो जाएगा, तब उसे अद्वितीय सच्चिदानन्द स्वरूप ब्रह्म में निवेशिता करके किसी अन्य की चिन्तना ही नहीं करूँगा। इस प्रकार बारंबार प्रयत्न करता हुआ मैं योगारूढ़ हो जाऊँगा।।9।।

इस प्रकार आपके ध्यानयोग के सिद्ध हो जाने पर वे सत्त्वोत्कर्षजनित अणिमादि अष्ट सिद्धियाँ तथा दूर-श्रवण आदि क्षूद्र सिद्धियाँ भी ‘पहले मैं, पहले मैं’- यों होड़ लगाती हुई आ पहुँचेंगी। परंतु मुरारे! वे सभी आपकी प्राप्ति में रोड़ा अटकाने वाली हैं, अतः मैं उन सबका आदर नहीं करूँगा। मैं तो आनन्द से परिपूर्ण आपको ही प्राप्त करना चाहता हूँ। पवनपुरपते! सभी कष्टों से मेरी रक्षा कीजिए।।10।।


भगवद्विभूति तथा कर्म, ज्ञान और भक्ति के अधिकारी का वर्णन एवं चित्तोपशम के लिए प्रार्थना 

महान् शक्तिशाली विश्वमूर्ते! आप ही साक्षात् परब्रह्म हैं। आप ही अक्षरों में अकार, मन्त्रों में प्रणव और राजाओं में आदिराज मनु हैं। ब्रह्मर्षियों में भृगु, देवर्षियों में नारद , दानवों में प्रह्लाद , पशुओं में सुरभि , पक्षियों में गरुड़ , नागों में अनन्त और नदियों में गंगा भी आप ही हैं।।1।।

आप ब्राह्मण भक्तों में बलि हैं। यज्ञों में जप-यज्ञ, वीरों में अर्जुन और भक्तों में उद्धव के रूप में आप ही वर्तमान हैं। आप ही बलवानों के बल तथा तेजस्वियों के तेज हैं। कहाँ तक कहूँ, आपकी विभूति का अन्त नहीं है। अतः जितनी अतिशय विकासयुक्त वस्तुएँ हैं, उन सबके रूप में आप ही हैं। आप ही जीव तथा आप ही प्रधान (प्रकृति) हैं। इस प्रपञ्च में ऐसी कोई वस्तु नहीं है, जो आपसे रहित हो।।2।।


वर्णों तथा आश्रमों के वेदमार्ग-प्रतिपादित धर्म का भगवदर्पण- बुद्धि से भक्तिपूर्वक आचरण करते हुए जब शनैःशनैः अंतःकरण में विराग उत्पन्न हो जाता है, तब साधक उन विहित कर्मों का भी विधिपूर्वक त्याग करके परमहंस हो जाते हैं। तत्पश्चात् सत्ता, स्फूर्ति और प्रियत्व जिसका स्वरूप है तथा जो स्वभावतः पृथक्-पृथक् दीखने वाले संपूर्ण पदार्थों में एकरूप से स्थित, निष्कारण और जगज्जन्मादिका कारण है, वह परब्रह्म ही मेरा स्वरूप है- इस प्रकार का आपाक स्वरूपभूत विशुद्ध ज्ञान उन्हें प्राप्त हो जाता है।।3।।

ज्ञानयोग, कर्मयोग और भक्तियोग- यो तीनों ही आपकी प्राप्ति कराने वाले हैं। इनमें जिनका समस्त विषयों में विराग हो गया है, वे ज्ञानयोग के अधिकारी हैं और जो विरक्त नहीं हुए हैं, उनका भगवदर्पण बुद्धि से किए जाने वाले कर्मयोग में अधिकार है। किंतु जो न तो विषयों में अत्यंत आसक्त हैं न अत्यंत विरक्त ही हैं, परंतु आपकी कथा आदि में श्रद्धा रखने वाले हैं, उनके लिए भक्तियोग ही अधिकरणीय है।।4।।


भगवन्! इस मृत्युलोक में पुण्य के फलस्वरूप ज्ञान तथा आपकी भक्ति को मनुष्य अनायास प्राप्त हो जाते हैं। इसी कारण स्वर्गवासी तथा नरक निवासी सभी लोग मृत्युलोग में ही जन्म ग्रहण करने की स्पृहा करते हैं। उसी मर्त्यलोक में दैववश मैं भव सागर से पार होने के लिए नौकास्वरूप इस मर्त्यदेह में प्रविष्ट हुआ हूँ। अब आप मुझे कर्णधार स्वरूप गुरु की प्राप्ति कराकर स्वयं अनुकूल वायु का सा आचरण करते हुए इस भवसागर से पार कर दीजिए।।5।।

अयि भगवन्! केवल ज्ञान पर लुभाये हुए लोग श्रुतियों तथा युक्तियों द्वारा अव्यक्त ब्रह्म की खोज करते हुए अत्यंत क्लेश सहते हैं, तब कहीं बहुत से जन्मों के अंत में ही उन्हें सिद्धि की प्राप्ति होती है और कर्मयोग भी परम फल-मोक्ष-प्राप्ति के विषय में बहुत दूर है। केवल यह भक्तियोग ही ऐसा है, जो आरंभ से मनोहर तथा शीघ्र की आपकी प्राप्ति करा देने वाला है; अतः मेरे हृदय में उसी की वृद्धि होती रहे।।6।।


मुनि वेदव्यास पुराणों में जगह-जगह केवल ज्ञान के लिए अतिशय प्रयत्न करने का प्रतिषेध करते हैं। परंतु जो ब्रह्मतत्त्व को सुनकर आपके चरणों में सुदृढ़ भक्ति करके शरणापन्न हो जाता है, मुक्ति उसके करतलगत हो जाती है। यद्यपि आपके ध्यान में भी चित्त की चंचलता के कारण वैसी ही दुष्करता है, तथापि आपकी कृपा तथा श्रीविग्रह के सौंदर्य के बल से बारंबार अभ्यास करने पर चित्त शीघ्र ही वश में किया जा सकता है।।7।।

अयि भुवनपते! यद्यपि दुःखबहुल कर्ममार्ग से विरक्त होकर आपकी कथा आदि में मेरी गाढ़ श्रद्धा उत्पन्न हो गयी है, तथापि पुत्र-वित्त आदि की कामनाओं का त्याग करने के लिए मैं अपने को असमर्थ ही पा रहा हूँ। इसी कारण बारंबार निश्चय करके आपमें दत्तचित्त होकर दोषबुद्धि से उन कामनाओं का सेवन करते हुए भी मैं भक्ति का ही पोषण करता रहूँ, जिस भक्ति के प्रभाव से हृदय में आपके आ विराजने पर विषय-वासनाएँ तुरंत ही नष्ट हो जाती हैं।।8।।


पूर्वकाल में एक ब्राह्मण थे, उनका महान् क्लेश से उपार्जित धन जब नष्ट हो गया, तब निर्विण्ण होने के कारण उनकी बुद्धि विमल हो गयी (और वे घर से निकल पड़े)। मार्ग में जन-समूह उन्हें तरह-तरह से पीड़ित करने लगा। तब उन्होंने ऐसी गाथा गायी- ‘मेरे दुःख का कारण ये मनुष्यगण, काल, कर्म और ग्रह आदि नहीं है, इसका कारण तो मेरा चित्त ही है। वही चित्त (आत्मा में कर्तृत्व-भोक्तृत्व आदि) गुणसमूहों का आरोप करके सब कुछ करता है।’ ऐसा कहकर वे शांत हो गये और अंत में आपके सारूप्य को प्राप्त हो गये। विभो! मेरे भी चित्त को उसी प्रकार शान्त कर दीजिए।।9।।

प्राचीन काल में इलानन्दन पुरूरवा अपने से आयी हुई उर्वशी के प्रति अत्यंत आसक्त होकर चिरकाल तक उसके साथ विहार करते रहे। समय-भंग होने के कारण जब वह स्वर्ग चली गयी, तब राजा को अतिशय वैराग्य हो गया और उन्होंने यह गाथा गायी- ‘यह स्त्री-सुख अतिशय क्षुद्र है।’ तत्पश्चात् आपकी भक्ति प्राप्त करके सफल-मनोरथ हो वे सुखपूर्वक जीवन-निर्वाह करने लगे। पवनपुरपते! उसी प्रकार मेरी विषयासक्ति को नष्ट करके मुझे भी भक्तश्रेष्ठ बना दीजिए और मेरे रोगों को दूर कर दीजिए।।10।।


उत्तम भक्ति के लिए प्रार्थना और मार्कण्डेय-चरित 

इस भुवन में जो ज्ञान, श्रद्धा , कर्ता, वास स्थान, सुख कर्म और विभिन्न प्रकार के आहार आदि वस्तुएं हैं, वे सभी त्रिगुणमय होने के कारण उत्तम, मध्यम और नीच के भेद से भिन्न रूपवाली हैं। परंतु जो आपके क्षेत्र और आपकी सेवा आदि हैं, वे सब भवत्परक ही हैं। उन्हें निर्गुण कहा जाता है। उनका अनुभजन (निरन्तर सेवन) करके मैं भी शीघ्र ही सिद्ध हो जाऊँ।।1।।

अयि भगवन्! मुझे ऐसा कर दीजिए कि मैं आपमें ही दत्तचित् होकर सुखपूर्वक विचरण करूँ। आपके निमित्त ही सारे कर्म करूँ। आपके भक्तों द्वारा सेवित तथा आश्रित पुण्यदेशों में ही निवास करूँ। दस्यु में, ब्राह्मण में और पशुओं में भी मेरी बुद्धि एक सी बनी रहे। मैं अपमान, स्पर्धा और असूया आदि दोषों से रहित हो समस्त प्राणियों में निरन्तर आपकी पूजा करता रहूँ।।2।।


भगवन्! जब तक इन समस्त जीवों में अन्तर्यामी रूप से आपकी स्थिति का विशद अनुभव नहीं हो जाता, तब तक उपर्युक्त प्रकार से मैं आपकी उपासना करता रहूँ। तत्पश्चात् शीघ्र ही आपके साथ एकात्मता का अनुभव होने पर मैं त्वन्मय (भगवत्स्वरूप) होकर विचरण करूँ। आपके इस भागवत-धर्म के प्रारंभ होने पर आदि से अंत तक किंचिन्मात्र भी इसका क्षय नहीं होता, इसलिए विभो! मुझे उस मनोरम भक्तिमार्ग का ही सब प्रकार से दान कीजिए।।3।।

अयि प्रभो! उस पूर्वोक्त भक्तियोग को स्थिर करने के लिए लिए मुझे आरोग्य और आयु की भी उपलब्धि करनी पड़ेगी। परंतु सौभाग्य की बात है कि उस कार्य में भी मुझे आपके चरण की ही सेवा करनी होगी; ठीक उसी तरह, जैसे रोगनिवृत्यर्थ दुग्ध-पान अनिवार्य होता है। ज्योतिषियों ने पहले से ही जिनकी बारह वर्ष की ही आयु बता रखी थी, उन मार्कण्डेय जी ने एक वर्ष तक तीव्र समाधि योग के द्वारा आपकी उपासना करके आपके दूतों द्वारा मृत्यु को मार भगाया था।।4।।


जब मार्कण्डेय जी को दीर्घायु प्राप्त हो गयी, तब वे पुनः आपके भजन में तत्पर हो गये; क्योंकि निरतिशय सुखरूप आपके भजन में उनकी बड़ी श्रद्धा थी। पुष्पभद्रा नदी के तट पर तपस्या करते हुए उन्होंने छः मन्वन्तर का समय व्यतीत किया। सातवें मन्वन्तर के प्रारंभ में सप्तम देवराज इंद्र ने अप्सराओं , वासन्ती शीतल मन्द सुगन्ध वायु और कामदेव को भेजकर मार्कण्डेय जी को मोहित करने की चेष्टा की; परंतु उनके योग की ऊष्मा से इंद्रानुचरों के शरीर संतप्त हो उठे, अतः वे भाग खड़े हुए और इंद्र उनके द्वारा मार्कण्डेय जी को मोहित न कर सके। भला, आपके भक्त को कौन जीत सकता है?।।5।।

तदनन्तर हे नर के सखा! नरायणस्वरूप आप उनकी भक्ति से प्रसन्न होकर उनके पास आ गये। तब मार्कण्डेय जी प्रसन्नतापूर्वक आपकी स्तुति करने लगे। आपने विविध प्रकार के वरदानों द्वारा उन्हें लुब्ध करना चाहा, परंतु उन्होंने किसी भी वर को स्वीकार नहीं किया; क्योंकि उनका मन आपकी भक्ति से ही पूर्णतया तृप्त था। तत्पश्चात् उन्होंने आपकी माया देखने की इच्छा प्रकट की; क्योंकि जिसे मायाजनित दुःख का ज्ञान नहीं रहता, वह आश्चर्यवश उसका भी अनुभव करना चाहता है।।6।।


आपके जाते ही आकाश में घनघोर घटा घिर आयी, प्रचण्ड आँधी चलने लगी, जिससे इधर-उधर दौड़ते हुए बादल घोर वृष्टि करने लगे, उस जल से परिपूर्ण होकर सातों समुद्र अपनी मर्यादा तोड़कर बहने लगे और उस जलराशि में सारा जगत् डूब गया। उस प्रलयार्णव में मार्कण्डेय करोड़ों वर्षों तक भ्रमण करते रहे। अंत में व्याकुल हो जाने पर उन्हें दूर वट-पत्र पर शयन करता हुआ कोई आश्चर्यमय बालक दिखाई पड़ा। वह बालरूपधारी आप ही थे। आपके श्यामल अंग से निराली छटा छिटक रही थी और आपने अपने मुखकमल में पादांगुष्ठ डाल रखा था।।7।।

आपको देखकर हर्षावेश के कारण मुनिवर मार्कण्डेय का शरीर पुलकित हो उठा। वे तुरंत ही आपका स्पर्श करने की अभिलाषा से निकट गये, परंतु आपकी श्वास वायु के साथ वे आपके भीतर प्रविष्ट हो गये। वहाँ उन्हें पुनः चौदहों भुवनों सहित सारा ब्रह्माण्ड दृष्टिगोचर हुआ। पुनः बाहर निकलती हुई श्वासवायु के साथ वे बाहर निकल आये। तब आपने कनखियों द्वारा उनकी ओर देखा। उस समय वे हर्षित होकर आपका आलिंगन करने के लिए दौड़े, परंतु आप अंतर्धान हो गये और मुनि ने पूर्ववत् अपने को अपने आश्रम में स्थित पाया।।8।।


तदनन्तर त्रिपुर का भेदन करने वाले शिव पार्वती के साथ आपके भक्त का दर्शन करने की इच्छा से मार्कण्डेय के समक्ष प्रकट हो गये और उन्हें अजरता-अमरता आदि वर, जो स्वयं उनको अपने तपोबल से ही प्राप्त थे, प्रदान करके वे अपने स्थान को लौट गये। इस प्रकार आपकी ही भक्ति से स्मरारि शिव भी प्रसन्न हो जाते हैं, इस कारण यह स्पष्ट हो गया कि ब्रह्मा , विष्णु और शिव- ये तीनों आपके ही स्वरूप हैं और आप ही सबके नियन्ता हैं।।9।।

ब्रह्मा, विष्णु और शिव के लोकरूपी अंश से युक्त इस सत्यलोक में क्रमशः उत्तरोत्तर ब्रह्मा, विष्णु और शिव के मंदिर हैं। उन सबसे भी ऊपर माया के विकारों से रहित वैकुण्ठलोक सुशोभित है। उस वैकुण्ठलोक में कारणोदक में तथा गोप-कुल में भी निवास करने वाले आप शुद्धसत्त्वैकरूपधारी अद्वितीय सच्चिदानन्दरूप ब्रह्म हैं। पवनपुरपते! सब रोगों से मेरी रक्षा कीजिए।।10।।


ब्रह्मा से जगत् की उत्पत्ति आदि का निरूपण 

श्रीकृष्ण ! जिसके ब्रह्मस्वरूप को देवगण तथा मुनीश्वर नहीं जान सके, तब, भला, औरों की क्या गणना है? जो मन-वचन के अगोचर है, जिसके प्रकाश से यह सारा जगत् प्रकाशित हो रहा है, जिसमें यह प्रतिष्ठित है, जिससे यह उत्पन्न हुआ है और जिसमें यह पुनः लीन हो जाता है, जो इस जगत् रूप में वर्तमान है और जिसका स्वरूप इस जगत् से व्यतिरिक्त है, ऐसे आपको नमस्कार है।।1।।

विष्णो ! जिसमें परमार्थतः जन्म, कर्म, गुण, दोष आदि कुछ भी नहीं है, तथापि जो जगत् पर अनुग्रह करने के हेतु माया का आश्रय लेकर स्वयं ही उन जन्म-कर्मादिकों को अंगीकार करता है, विभिन्न शक्तियों को धारण करता है और रूपरहित होते हुए भी स्थावर जंगमभेद से अनेकों रूपों में दृष्टिगोचर हो रहा है, अतएव जिसका स्वरूप महान् आश्चर्यजनक है तथा जो कैवल्य का धाम एवं परमानन्द रस से परिपूर्ण है, ऐसे आपको प्रणाम है।।2।।


आपके रूप को न तो तिर्यक्, न मानव, न सुर- असुर , न स्त्री और न पुरुष ही कहा जा सकता है तथा द्रव्य, कर्म, जाति, गुण, सत् अथवा असत् भी उसे नहीं कहा जा सकता। इस प्रकार ‘नेति-नेति’- इस श्रुतिवचन के द्वारा निषेध करने पर जो अविशिष्ट रहता है वही आपका रूप है, उपनिषदादि सैकड़ों श्रुतियाँ लक्षणावृत्ति का आश्रय लेकर बड़ी कठिनाई से उसका प्रतिपादन करती हैं, वह परमानन्द रूप से प्रकाशित हो रहा है। ऐसे रूपवाले आपको अभिवादन है।।3।।

पुनः आप माया में प्रतिबिम्बित होकर महत्तत्त्व, अहंकार पञ्चतन्मात्रा, पञ्चभूत, एकादश इंद्रियों की सहायता से स्वप्नसंकल्पवत् सारे जगत् की सृष्टि करते हैं। तत्पश्चात् जैसे कछुआ अपने पैरों को अपने में समेट लेता है, उसी प्रकार आप भी कालशक्ति के सहारे सारे जगत् को अपने में लीन करके आत्मस्वरूप से प्रकाशित होते हैं। उस समय गहन अंधकार के प्रकट होने पर अर्थात् सुषुप्ति अवस्था में भी आपका ज्ञान सदा प्रकाशित रहता है, ऐसे आपको नमस्कार है।।4।।


भगवन्! एकमात्र आपको ही कुछ लोग जगत् का कारण, कुछ लोग शब्दब्रह्म, कुछ लोग कर्म, कुछ लोग परमाणु और कुछ लोग कालरूप से वर्णन करते हैं और सर्वात्मक होने के कारण आपके लिए ऐसी कल्पना सर्वथा उपयुक्त भी है। परंतु वेदान्त जिसका पुरुष, परम शुद्ध चैतन्य और सर्वानुगत आत्मरूप से अभिधान करता है, वही ब्रह्म है। श्रीकृष्ण वह ब्रह्म आप ही हैं, आप अपने ईक्षणमात्र से मूल प्रकृति में विकार (क्षोभ) उत्पन्न कर देते हैं। आपको प्रणाम है।।5।।

जो अविद्या न सती, न असती है और न सदसती ही है, अतः जिसके स्वरूप का वर्णन करना अशक्य है, जो रज्जु में सर्प की भ्रांति सदृश सकल जगत् को अवभासित करने वाला रूप धारण करती है, वही अविद्या जिसकी कृपा के प्रवाह में पड़ने पर वेदान्त वाक्यों द्वारा विद्यारूपिणी होकर संसाररूपी वन को तत्काल काट डालने के लिए फरसे का सा काम करती है, ऐसे आपको अभिवादन है।।6।।


श्रीकृष्ण ! आपका वह जगत्कारणभूत अद्वितीय स्वरूप तत्त्व का विचार करते समय आभूषणों में स्वर्ण तथा घट-शराव आदि में मृत्तिका की भाँति इस समय भी जगत् में प्रकाशित हो रहा है, वही स्वरूप ब्रह्मज्ञान की प्राप्ति हो जाने पर उसी प्रकार स्पष्ट रूप से प्रकाशित हो जाता है, जैसे निद्रा भंग होने पर स्वप्नद्रष्टा का अज्ञानकल्पित प्रपञ्च नष्ट हो जाता है तथा दीपादि द्वारा अंधकार के नष्ट हो जाने पर जीर्ण रज्जु में सर्प की भ्रांति नष्ट हो जाती है। ऐसे स्वरूप वाले आपको नमस्कार है।।7।।

श्रीकृष्ण! जिसके भय से सूर्य उदय होते हैं, अग्नि जलाती है और वायु बहती है तथा ब्रह्मा आदि अन्य देवगण जिससे भयभीत होकर समयानुसार यथोचित पूजा प्रदान करते हैं, जिसके द्वारा वे पहले अपने-अपने स्थान पर नियुक्त किए गये हैं तथा अवधि समाप्त होने पर जिसके द्वारा वे उस स्थान से च्युत कर दिए जाएंगे, उस विश्व के नियन्ता रूप आपको हम लोग भी प्रणाम करते हैं।।8।।


सत्त्व- रज- तम- इन तीनों गुणों से युक्त इस त्रिलोकी की जो नियमपूर्वक रचना करने वाले हैं, त्र्यक्षरस्वरूप प्रणव के जो एकमात्र वाच्य हैं, ब्रह्मा , विष्णु , महेश- इन तीनों मूर्तियों का ऐक्य जिनका स्वरूप है, तीनों वेद जिनके स्वरूप का गान करते हैं, जो जाग्रत्, स्वप्न, सुषुप्ति- तीनों अवस्थाओं के ज्ञाता, सत्ययुग त्रेता और द्वापर- इन तीन युगों में अवतार धारण करने वाले, तीन पग से विश्व को आक्रांत कर लेने वाले तथा भूत, भविष्य, वर्तमान- तीनों कालों में भेदरहित हैं, ऐसे आपका मैं कर्म-ज्ञान-भक्ति नामक तीनों योगों द्वारा निरन्तर भजन करता हूँ।।9।।

जो सत्य, शुद्ध, स्वप्रकाशसिद्ध, नित्यमुक्त, स्पृहारहित, निर्द्वन्द्व, निर्विकार, संपूर्ण गुण समूहों की उत्पत्ति का आधारभूत, निष्कारण, निर्मल, असीम वैभव से संपन्न, आसक्तिरहित मुनियों के अंतःकरण में प्रतिष्ठित तथा अनुपम परमानन्द के घनीभूत प्रकाश से युक्त है, आपका वह स्वरूप उत्कृष्टरूप से प्रकाशित हो रहा है।।10।।


विष्णो ! जिसका निवारण करना अशक्य है, बारह महीने जिसके द्वादश अरे हैं, जो तीन सौ साठ दिन रूप पर्वों से अभिव्याप्त है, अतिशय तीव्र वेग से जो बारंबार चक्कर काट रहा है तथा प्रतिक्षण जगत् का विनाश करने के लिए उसके पीछे दौड़ लगा रहा है, वह आपका कालरूप चक्र मुझे पीड़ित न करे; क्योंकि करुणासागर! मुझे एकमात्र आपके चरणों का ही अवलम्ब है। पवनपुरपते! संपूर्ण रोगसमूहों से मेरी रक्षा कीजिए।।11।।


भगवन्महिमा का वर्णन 

भला, विष्णु के बल-पराक्रम का वर्णन कौन कर सकता है? पृथ्वी के रेणुकणों की गणना करने में कौन समर्थ है? जिनके ही तीन पगों द्वारा मापा गया त्रिभुवन सम्पत्ति से पूर्ण होकर आनन्द का अनुभव करता है, जो अपने योगबल से सारे विश्व को धारण करते हैं, उन विष्णु के परम प्रिय धाम वैकुण्ठ को मैं प्राप्त हो जाऊँ, जहाँ सर्वत्र मोक्ष-सुखरूपी अमृत का प्रवाह बहता रहता है, जिससे वहाँ पहुँचे हुए भगवद्भक्तजन आनन्दविभोर बने रहते हैं।।1।।

जो आदि में उत्पन्न होने वाले अतएव सबके कर्ता, पल-पल में नित्य-नूतन तथा विभूति के भर्ता (लक्ष्मीपति) हैं, उन विष्णु के लिए जो भक्ति-भाव से यजन-पूजन आदि में हविष्य आदि समर्पित करता है तथा जो उन महान् विष्णु के श्रीकृष्ण आदि महामहिम अवतारों का वर्णन करता है, वही इस जगत् में यथेष्ट सुखानुभव से प्रसन्न तथा उत्तम कीर्ति से संपन्न होकर शरीरपात होने पर शीघ्र ही उस प्रापणीय वैकुण्ठलोक को प्राप्त होता है (दूसरे को उसकी प्राप्ति दुर्लभ है)।।2।।


हे स्तुति करने वाले काव्यकुशल कविगण! तुम लोग जैसा जानते हो उसी तरह विभिन्न अवतारों में की गयी लीला-कथाओं द्वारा विष्णु की स्तुति करो। वे विष्णु प्रमाणसिद्ध तथा वेदों के प्रधान प्रतिपाद्य हैं। हे परमार्थ के ज्ञाताओं! विष्णु के नाम संपूर्ण सुखों के प्रदाता हैं, अतः उनका संकीर्तन करो। हे विष्णो! महान् ऐश्वर्यशाली आपके तत्त्वज्ञान को मैं भी कीर्तनादि भक्ति द्वारा प्राप्त करना चाहता हूँ।।3।।

जिन कर्मों द्वारा विष्णु ने समस्त धर्मों को उन-उनके अधिकारियों के साथ संयोजित किया है तथा उन्हीं विष्णु ने जगत् की रक्षा में तत्पर होकर इंद्र के भृत्य एवं प्रिय मित्र की भाँति जिन-जिन कर्मों का विस्तार किया है, विष्णु के उन-उन कर्मों का तुम लोग सदा मन में चिन्तन करो। योगसिद्ध मुनिगण विष्णु के सम्यक् प्रकाशित परमपद का निरन्तर दर्शन करते हैं और ध्यान परायण विप्रगण सतत जागरूक रहकर विभिन्न प्रकार की स्तुति करते हुए उस परमपद को प्रकाशित करते हैं।।4।।


देव! जो उत्पन्न हो चुके हैं तथा जो उत्पन्न हो रहे हैं, उनमें कोई भी ऐसा नहीं है जो आपकी महिमा पार पा सके। अतः विष्णो ! ‘यही श्रेय है’- यों निश्चय करके मैं अनवरत आपके नाम का कीर्तन करता रहता हूँ तथा जो इस त्रिलोकी के भी ऊपर विराजमान है उस वैकुण्ठ लोक में निवास करने वाले आपका नाना प्रकार की स्तुतियों द्वारा स्तवन करता रहता हूँ।।5।।

अयि विभो! सृष्टि के आदि में उत्पन्न होने वाले जल ने पहले-पहल आपको अपने गर्भ में धारण किया अर्थात् महाप्रलय के समय आप प्रलयार्णव के जल में शेषशय्या पर शयन करने लगे। जलशायी भगवन्! उस समय सारे जीव आपमें ही लीन होकर एकता को प्राप्त हो गये थे। प्रभो! तब शेषशायी आप अजन्मा के नाभि-मूल से एक कमल उत्पन्न हुआ। दिशाएँ उस लोकरूप कमल के पत्ते तथा महामेरु कर्णिका कहे गये हैं।।6।।


हे मनुष्यो! जिन विष्णु ने इस भुवन को उत्पन्न किया है तथा इससे भिन्न जो दूसरा विष्णुरूप तुम्हारे हृदय के अंदर वर्तमान है, उन्हें तुम लोग क्यों नहीं जानने की चेष्टा करते? तुम लोगों का मन तो नीहारतुल्य माया से आच्छादित हो रहा है, अतः तुम लोग नाम-रूपों से मोहित हो एकमात्र इन्द्रिय-तृप्ति को ही प्रधान मानकर यज्ञानुष्ठान में तत्पर हो रहे हो। खेद है, मोक्षप्रदाता मुकुन्द को पाने की तुम्हें इच्छा ही नहीं हो रही है।।7।।

परपुरुष! आपके सहस्रों मस्तक, नेत्र और चरण हैं, इसी से आप संपूर्ण विश्व ब्रह्माण्ड को व्याप्त किए हुए हैं। पुनः उस ब्रह्माण्ड का भी अतिक्रमण करके उसके ऊपर भी आप विराजमान हैं और इस अत्यंत संकुचित हृदयाकाश में भी आप ही प्रकाशित हो रहे हैं। भूत-वर्तमान और भविष्य जो कुछ है, सब आपका ही रूप है तथा देह और इंद्रिय आदि में प्रविष्ट होकर जो विषयों का आनन्द ले रहे हैं, वही आप उन्नत होने के कारण परमानन्द के रस का भी अनुभव करते हैं।।8।।


अनन्त! आप जो त्रैलोक्यमय रूप धारण करते हुए भी उससे बाहर पुनः शुद्ध ज्ञानस्वरूप से वर्तमान हैं, यह आपकी महिमा है। दूसरा आपके समान कौन है? आपका ही एक अंशमात्र अखिल भुवरूप से दृष्टिगोचर हो रहा है। आपका जो ब्रह्मा , विष्णु , महेश- इन तीन अंशों द्वारा व्यवहार करने योग्य अतिशय परमानन्द से परिपूर्ण स्वरूप है, वह इस भुवन से भी ऊपर प्रकाशित हो रहा है। ऐसे आपको नमस्कार है।।9।।

श्रीकृष्ण ! आपका स्वरूप अव्यक्त, अतिशय दुर्बोध एवं शुद्ध सत्त्वात्मक है तथा वही व्यक्त, प्रत्यक्ष दृष्टिगोचर और ब्रह्मानन्दरूपी सागर की तरंग के समान सुख-सेव्य भी है; अतः मैं आपकी उस सर्वोत्कृष्ट अभीष्ट मूर्ति का, जो अपने भक्तवात्सल्यादि गुणों द्वारा मन को बरबस अपनी ओर आकृष्ट करने वाली है, शरण ग्रहण करता हूँ। पवनपुरपते! रोगों से मेरी रक्षा कीजिए।।10।।


भगवत्-केशादि पादान्त रूप का वर्णन 

भगवन्! परमानन्द में निमग्न हुआ मैं अपने समक्ष एक प्रभामण्डल देख रहा हूँ। तत्पश्चात् उसके मध्यभाग में मुझे आपका वह दिव्य किशोर वेष दृष्टिगोचर हो रहा है, जो मटर पुष्प की घनीभूत श्यामलता सदृश मन को लुभाने वाला, नवयौवन के समारम्भ से अत्यंत अभिराम, परमानन्दरूपी रस के आस्वादन से रोमाञ्चित शरीर वाले नारद आदि देवर्षियों द्वारा समावृत तथा मूर्तिमती उपनिषद्-रूपिणी सुंदरियों से सुशोभित है।।1।।

आपका वह त्रिभंग ललित वेष नीली कान्ति से युक्त निर्मल सघन घुँघराली अलकों से सुशोभित, रत्नमय आभूषणों से अतिशय कमनीय, अपनी प्रभा बिखेरने वाले मयूर-पिच्छ से समावृत, मन्दार-पुष्पों की माला से परिवेष्टित तथा लंबी मोटी चोटी से विभूषित है, मैं उस रूप को तथा ललाट में बाल-चंद्र की वीथी-सदृश अतिशय शोभाशाली सुकोमल उज्ज्वल वर्ण के ऊर्ध्वपुण्ड्र को भी देख रहा हूँ।।2।।


विभो! जो परिपूर्ण करुणार्णव की सुंदर तरंगों के से चंचल भ्रूविलासों से अतिशय मनोहर, अत्यंत नीली एवं सुकोमल पलकों से सुशोभित तथा घनीभूत छाया से संयुक्त है, जिसकी आकृति विशाल अरुण कमल-दल की सी है, पुतलियाँ मन को मोहने वाली हैं तथा जो लीलापूर्वक करुणापूर्ण अवलोकन से सारे भुवन को आनन्दित करने वाला है, अपने उस नेत्रयुगल को मुझ अनाथ पर भी डालिए अर्थात् मुझ आश्रयहीन पर कृपादृष्टि कीजिए।।3।।

जो ऊँची एवं सुघड़ नासिका से सुशोभित है, जिसका इंद्रनीलमणिमय दर्पण-सदृश कपोलभाग कानों में पहने हुए झिलमिल-झिलमिल करने वाले दोनों मकराकृत मणिनिर्मित कुण्डलों से उद्दीप्त हो रहा है, जिसकी खुली हुई दन्त-पंक्ति की निराली प्रभा फैल रही है तथा जो अरुण-कान्ति वाले होठों के मध्य प्रेम रस की धारा बहाने वाली मन्द मुस्कान से अतिशय अह्लादजनक है, आपका वह श्रीमुख से मुझे उद्भासित करे।।4।।


जिनकी दोनों भुजाएँ प्रकाशमान रत्ननिर्मित बाजूबंद से सुशोभित हैं, जो अपने प्रवाल-सदृश अरुण हाथों से नख-किरणों को बिखेरने वाली अंगुलियों के सम्पर्क से चित्र-विचित्र सी दीखने वाली मुरलिका को पकड़कर अपने मुख-कमल पर लगाये हुए हैं और उससे परम मधुर राग अलाप रहे हैं, ऐसे आप समस्त भुवनों को आनन्दित करने वाले उस प्रत्यक्ष प्रकट हुए नादामृत से मेरी कर्ण गली को सींच दीजिए।।5।।

आपका कोमल कण्ठदेश उद्दीप्त कौस्तुभ मणि की शोभा-पंक्तियों से अरुणायमान हो रहा है, वक्षःस्थल श्रीवत्स से सुशोभित है तथा हिलते हुए अतिशय प्रभाशाली हारसमूहों से उसकी अद्भुत शोभा हो रही है, गले में पहनी हुई नाना प्रकार के रंग-बिरंगे पुष्प समूहों तथा पल्लवों से गुँथी वनमाला घुटने तक लटक रही है तथा उस पर चञ्चल भौंरे मँडरा रहे हैं; इसी प्रकार आपकी छाती पर मैं रत्नमाला की भी भावना करता हूँ।।6।।


जिनके श्रीविग्रह पर हरिचन्दन-गोरोचन आदि पाँच सुगन्धित पदार्थों से बना हुआ अंगराग लगा हुआ है, अतएव जो अतिशय उत्कट सुगन्ध से सारे लोकों को अपनी ओर आकृष्ट कर रहा है, अनेक ब्रह्माण्ड समूहों को अपने अंदर लीन करने वाला होने पर भी जिनका कटि प्रदेश अत्यंत कृश है, जिनके शरीर पर पीताम्बर की उसी प्रकार शोभा हो रही है मानो इंद्रनील मणि पर प्रतप्त एवं उद्दीप्त सुवर्ण रखा हो तथा जो दीप्तिमती किरणों से प्रकाशमान मणिनिर्मित करधनी की क्षुद्र घंटिकाओं से सुशोभित हैं, ऐसे आपका हम ध्यान करते हैं।।7।।

आपके ऊरु (जाँघें) विशाल, मांसल एवं सुकोमल कान्ति से युक्त हैं। वे लक्ष्मी के चित्त को चुराने वाले हैं। ‘इन्हें देखकर निश्चय ही सारा विश्व क्षुब्ध हो उठेगा’- ऐसी आशंका से आप निरंतर इन्हें पीताम्बर से ढके रखते हैं। झुककर प्रणिपात करने वालों के समक्ष रखे हुए समस्त पुरुषार्थों की पिटारी की सी शोभा वाले आपके दोनों जानु हैं। प्रभो! आपकी उन क्रमशः चढ़ाव-उतार वाली स्थूल एवं मनोहर पिण्डलियों की मैं चिन्तना करता हूँ।।8।।


आपके चरणों में सुशोभित नूपुर अपनी मधुर झनकार द्वारा मानो यह घोषित कर रहा है कि आपके चरणों की सेवा ही श्रेयस्करी है। आपका पादाग्र-भाग भ्रान्ति-सागर में डूबने उतराने वाले प्रणतजनों के मनरूपी मन्दराचल का उद्धार करने के लिए मानो अवतारधारी कच्छप ही है। आपकी अँगुलियों की मंगलकारिणी पंक्ति उभड़े हुए अरुण वर्ण के सुशोभित नखों की चाँदनी सी उज्ज्वल प्रभा से आश्रितजनों के संताप और अज्ञान को हरने वाली है, आपके ऐसे चरणों का मैं ध्यान करता हूँ।।9।।

नाथ! आपके समस्त अंगवयवों में आपका पादमूल योगीन्द्रों के लिए अतिशय सुमधुर, मुक्ति की अभिलाषा वालों के लिए आश्रयस्थान और भक्तों के लिए अभीष्टपूरक कल्पतरु के पल्लव सदृश है। करुणासागर श्रीकृष्ण ! आपका वही पादमूल नित्य मेरे हृदय में स्थित रहता है। अतः पवनपुरपते! मेरे संपूर्ण कष्टों का विनाश करके मुझे परमानन्दसंदोह-लक्ष्मी मोक्ष प्रदान कीजिए।10।।


विश्वनाथ! आपके महत्त्व को न जानकर इस स्तोत्र में मैंने जो कुछ वर्णन किया है, उसे क्षमा करना। एक हजार से भी अधिक श्लोकों से युक्त यह स्तोत्र आपको प्रसन्न करने वाला हो। नारायणविषयक वर्णन से युक्त एवं नारायण भट्ट द्वारा विरचित यह द्व्यर्थक नारायणीय स्तोत्र, जो आपके श्रुतिप्रतिपादित जन्म एवं स्तुतियों के वर्णन तथा लीलावतारों से व्याप्त है, इस जगत् में वक्ता-श्रोता को आयु तथा आरोग्य प्रदान करके अंत में मोक्षसुख का दाता हो॥11॥

